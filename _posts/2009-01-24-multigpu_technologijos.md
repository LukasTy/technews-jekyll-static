---
layout: post
status: publish
published: true
title: MultiGPU technologijos
author:
  display_name: Suvirintojas
  login: Suvirintojas
  email: dovrim@yahoo.com
  url: ''
author_login: Suvirintojas
author_email: dovrim@yahoo.com
wordpress_id: 87
wordpress_url: http://localhost/site/new/multigpu_technologijos/
date: '2009-01-24 00:08:13 +0200'
date_gmt: '2009-01-24 00:08:13 +0200'
categories:
- Naujienos
---
<p>MultiGPU technologijos nėra naujiena jau seniai. Dar <i>3dfx</i> savo gyvavimo laiku davė pradžią dabar <i>Nvidia</i> naudojamai <i>SLI</i>, o neilgai trukus po <i>Nvidia</i> <i>SLI</i> pristatymo, <i>ATI</i> suskubo pristatyti savo <i>Crossfire</i>. Netgi <i>S3</i> šiuo metu turi analogą šioms dviems technologijoms, pavadintą <i>Multichrome</i>.<br />
<br />Visgi nuo šių technologijų daug kas keitėsi, tačiau pagrindai išliko, ir, nors dauguma žino apie jas, siūlau susipažinti su jomis artimiau.</p>
<p><b><i>SLI</i> technologija</b><br />
<br /><b><i>Crossfire</i> technologija</b><br />
<br /><b>Reali nauda ir trūkumai</b></p>
<p><b><i>SLI</i> technologija</b></p>
<p><i>Nvidia</i> atnuajintą <i>SLI</i> (<i>Scalable Link Interface</i>) pristatė kartu su <i>Geforce 6</i> vaizdo plokščių serija bei <i>Nforce 4 SLI</i> lustų rinkiniu. 3dfx <i>SLI</i> pristatė su <i>Voodoo 2</i> 3D spartintuvų serija (tuo metu <i>SLI</i> akronimas reiškė <i>Scan Line Interleave</i>). Tiek ir senosios, tiek ir naujosios <i>SLI</i> idėja paprasta: dvi vaizdo plokštės kartu "piešia" žaidimo kadrus ir leidžia teoriškai dvigubai didesnį kadrų žaidime kiekį. O ši "magija" gali būti įgyvendinta keliais būdais.</p>
<p>Pirmasis vaizdo plokščių, veikiančių <i>SLI</i> režime, kadrų generavimo metodas yra <i>Alternate Frame Rendering (AFR)</i>. Jo metu plokštės pakaitomis generuoja po savarankišką kadrą ir rodo juos paeiliui. Antrasis metodas – <i>Split Frame Rendering (SFR)</i> - labiau primena <i>3dfx</i> <i>SLI</i> sprendimą, kuomet tą patį kadrą pasidalinusios "piešia" abi vaizdo plokštės. Kadangi to paties kadro viršuje ir apačioje atsidūrę objektai gali ženkliai skirtis savo sudėtingumu, ekranui esant padalintam į dvi lygias dalis, ta plokštė, kuriai tenka "lengvesnis darbas", baigtų anksčiau, ir tokiu atveju ekrane būtų matomas nevientisas vaizdas. Kad būtų to išvengta, darbas vaizdo plokštėms paskirstomas taip, kad abi gautų vienodą krūvį. Taip viena plokštė, kurios darbo zonoje nėra tiek sudėtingų objektų kiek antrosios, turi atvaizduoti didesnį ekrano plotą.<br />
<br />Dar vienas <i>SLI</i> kadrų generavimo būdas yra <i>SLI AA</i> (<i>SLI Anti-Aliasing</i>). 2005 metais pristatytas kaip atskiras <i>SLI</i> suderinimo būdas, neskirtas žaidimų veikimo spartai pagerinti ir leidžiantis ypatingai aukštus <i>AA</i> lygius žaidimuose. Grafikos procesoriai tuo metu anti-aliasing'as paskirstomas tarp dviejų (ar daugiau) grafikos procesorių. Šis režimas skirtas tik padidinti grafikos kokybę, o ne žaidimo veikimo spartą. Jis naudojamas tada, kai kadrų žaidime generuojama daugiau nei reikia ir norisi matyti geresnę vaizdo kokybę.</p>
<p>2006 metais pasirodžius <i>Geforce 7900GX2/7950GX2</i>, buvo pristatyta <i>Quad SLI</i> technologija. Kaip jau greičiausiai žinote, pastarosios vaizdo plokštės turi po du <i>G71</i> grafikos procesorius, sumontuotus atskirose montažinėse plokštėse sujungtose į vieną plokštę. Grafikos procesorių tarpusavio bendravimui plokštės yra sujungtos <i>SLI</i> tilteliu. Taigi nors plokštės realiai yra tik dvi, naudojami keturi grafikos procesoriai. Toks pats sujungimo principas naudojamas ir <i>Quad SLI</i> sistemoje su dviem <i>Geforce 9800GX2</i>. Tačiau grįžkime prie <i>SLI</i> kadrų generavimo metodų. Su <i>Quad SLI</i> pristatymu <i>Nvidia</i> pristatė hibridinį <i>AFR</i> ir <i>SFR</i> variantą <i>AFR of SFR</i> (išliko galimybė naudoti ir <i>SFR</i> bei <i>AFR</i>). Naudojant jį, pirmąjį kadrą vienos plokštės grafikos procesoriai generuoja <i>SFR</i> principu, o antrąjį - tokiu pačiu principu antros vaizdo plokštės grafikos procesoriai. Taigi plokštės viduje naudojamas <i>SFR</i>, o tarp atskirų plokščių – <i>AFR</i>.</p>
<p><img src="http://www.technews.lt/upl/Failai/diag_AFRofSFR.jpg" /></p>
<div class="imgright"><img src="http://www.technews.lt/upl/Failai/atfx_triple_sli_bridge.jpg" border="1" /></div>
<p>Pirmasis lustų rinkinys, palaikantis <i>SLI</i>, kaip jau minėjau, buvo <i>Nforce 4 SLI</i>, pagamintas tuo metu sparčiausiems <i>AMD</i> procesoriams (vėliau pasirodė ir <i>Nforce 4</i> versija <i>Intel</i> platformai). Kadangi jis turėjo nedaug PCI-E linijų, naudojant dvi vaizdo plokštes, kiekvienai jų tekdavo tik x8 pralaidumas, tačiau sparta dėl to praktiškai nenukentėjo (tai <a class="ns" href="http://www.tbreak.com/reviews/article.php?id=436">įrodė</a> ir vėliau pasirodęs <i>Nforce 4 SLI x16</i>, teikęs pilną dviejų x16 lizdų palaikymą). Norint naudoti <i>SLI</i> su Nforce 4 <i>SLI</i> lustų rinkinius turinčiomis pagrindinėmis plokštėmis, vaizdo plokštes tekdavo sudėti plokštes į joms skirtus lizdus, ant pagrindinės plokštės perdėti trumpiklius arba specialią plokštelę, atliekančią perjungimo į <i>SLI</i> režimą funkciją (kai kuriose naujose pagrindinėse plokštėse galima surasti ir dabar) ir, be abejo, plokštes tarpusavyje sujungti <i>SLI</i> tilteliu (<i>SLI</i> su trimis vaizdo plokštėmis naudoja vieną trigubą tiltelį plokščių sujungimui arba tris paprastus). Šiuo elementu vaizdo plokštės tarpusavyje bendrauja viena su kita ir dalinasi informacija. Tiesa, kai kuriose pigiose vaizdo plokštėse, palaikančiose <i>SLI</i>, vietų jungti <i>SLI</i> tiltelį galima ir nerasti, o viena su kita jos bendrauja tiesiog per PCI-E magistralę. Viską sujungus belieka <i>SLI</i> režimą įjungti <i>Nvidia Forceware</i> tvarkyklių valdymo panelėje.</p>
<p><img src="http://www.technews.lt/upl/Failai/3sli%20bridges.jpg" /></p>
<p>Jei pradžioje <i>Nvidia</i> leido naudoti tik visiškai identiškas vaizdo plokštes <i>SLI</i> konfigūracijoms, tai vėliau buvo pradėta leisti naudoti skirtingų gamintojų, skirtingų dažnių bei skirtingą atminties kiekį turinčias vaizdo plokštes. Svarbu tai, jog abi naudotų tą patį grafikos procesorių. Visgi tada atsiranda šiokie tokie apribojimai. Abi plokštės tokiu atveju veikia silpnesniosios vaizdo plokštės dažniais bei abiejose naudojamas tik toks atminties kiekis, koks yra mažiau atminties turinčioje plokštėje. Abiejų plokščių atmintyje yra ta pati informacija, kadangi abi plokštės turi "žinoti", kas tuo metu vyksta ekrane ir prireikus koreguoti vaizdų generavimą. Tai galioja tiek <i>AFR</i>, tiek <i>SFR</i> kadrų generavimo metodui.</p>
<p>Be dviejų (trijų) <i>Nvidia</i> vaizdo plokščių <i>SLI</i> reikalinga ir tam pritaikyta pagrindinė plokštė. Jos visos (išskyrus vieną išimtį – <i>Intel 5400 MCH</i>, naudojamą <i>Skulltrail</i> platformoje, nors net ir čia neišsiverčiama be <i>Nforce 100</i>), naudoja <i>Nvidia</i> lustų rinkinį. <i>SLI</i> su trimis vaizdo plokštėmis kol kas palaiko tik <i>Nforce 780i, 790i</i> ir <i>780a</i> lustų rinkinius turinčios pagrindinės plokštės, kainuojančios nekukliai. Žinoma, <i>SLI</i> norintys naudoti vartotojai sugalvodavo kaip išsisukti ir kitaip. Ne paslaptis yra paprasta <i>Nforce 4</i> lustų <a class="ns" href="http://www.technews.lt/upl/Failai/mod6jt.jpg">modifikacija</a>, pamėgta pagrindinių plokščių, kurios turi dvi PCI-E x16 jungtis, vartotojų. Užtrumpinus pora kontaktų ant lustų rinkinio, vartotojai galėdavo sujungti dvi <i>Nvidia</i> plokštes. Kitas, netgi paprastesnis būdas (buvo) naudoti modifikuotas vaizdo plokščių tvarkykles, ir priversti <i>SLI</i> dirbti su kitų gamintojų lustų rinkinius turinčiomis plokštėmis. Kodėl "buvo"? O gi todėl, kad nors ir gana nesunkiai galite rasti tvarkykles, veikiančias su <i>Geforce 6/7</i> serijų vaizdo plokštėmis ir, tarkim, <i>Intel 975X</i> lustų rinkiniu, tačiau su 8 ir 9 serijų plokštėmis to padaryti nepavyks.</p>
<p>Neseniai pristatyta buvo ir <i>Hybrid SLI</i> technologija, orientuota į energijos taupymą ir silpnų vaizdo plokščių spartos padidinimą. Čia vaizdo plokštė dirba ne su kita vaizdo plokšte, o su pagrindinės plokštės integruotu vaizdo posistemiu. Kadangi <i>Nvidia</i> anksčiau <a class="ns" href="http://www.technews.lt/index.php?id=Kas&Id=1368">pranešė</a>, jog nebegamins lustų rinkinių be integruotų grafikos posistemių, su šia technologija susidursime vis dažniau.</p>
<p><i><a class="ns" href="http://www.technews.lt/index.php?id=Kas&Id=1588">Hybrid SLI</a></i> turi du veikimo režimus: <i>Hybrid Power</i> bei <i>Geforce Boost</i>. Pirmasis režimas skirtas energijai taupyti. Kai kompiuteriu atliekami sparčios vaizdo plokštės nereikalaujantys darbai (pvz. interneto naršymas, dokumentų rengimas ir pan.), atskira vaizdo plokštė yra išjungiama ir veikia tik integruotas pagrindinės plokštės grafikos posistemis. Šiai technologijai panaudota SMBUS magistralė, kuria tvarkyklėms "paliepus" atskira vaizdo plokštė gauna išjungimo ar įjungimo signalą.<br />
<br />Naudojant <i>Geforce Boost</i>, integruotas vaizdo posistemis generuoja žaidimų kadrus kartu su atskiru vaizdo posistemiu. Šis režimas naudojamas su silpnomis vaizdo plokštėmis (kol kas palaikomos tik 8400 ir 8500 serijos Geforce plokštės). Šiame, taip kaip ir <i>Hybrid Power</i> režime, monitorius turi būti prijungtas prie integruoto pagrindinės plokštės posistemio išvesties, kadangi atskiros vaizdo plokštės sugeneruoti vaizdai keliauja būtent į integruotą pagrindinės plokštės vaizdo posistemį ir į jo naudojamą pagrindinę atmintį. Kaip parodė kai kurių technikos portalų <a class="ns" href="http://www.hothardware.com/Articles/NVIDIA_nForce_780a_SLI_Motherboard_RoundUp_Asus_MSI/?page=12">atlikti</a> <a class="ns" href="http://www.legitreviews.com/article/708/3/">testai</a>, naudojant sparčią vaizdo plokštę ir pagrindinės plokštės vaizdo išvestį įjungus <i>Geforce Boost</i>, žaidimų veikimo sparta gali netgi sumažėti. Tai vyksta būtent dėl prieš tai minėto vaizdo plokštės duomenų perkėlimo į pagrindinę kompiuterio atmintį.</p>
<p><b><i>ATI Crossfire</i></b></p>
<p>ATI savo atsaką į <i>SLI</i> pristatė 2005 metais. Pirmosios <i>Crossfire</i> pakaikiusios vaizdo plokštės buvo <i>Radeon X800</i> ir <i>X850</i>, o pirmasis lustų rinkinys – <i>Radeon Xpress 200</i>. Kaip ir su <i>Nforce 4 SLI</i>, taip ir šis lustų rinkinys dviems vaizdo plokštėms veikiant kartu, suteikdavo joms tik po x8 PCI-E magistralės pralaidumą. Visgi technologijos įgyvendinimo principai kiek kitokie. Kitaip nei <i>SLI</i> atveju, abi vaizdo plokštės nebuvo visiškai identiškos. Nors jos priklausė tai pačiai serijai, viena jų buvo "viršesnė". Ji turėjo specialų komponavimo procesorių, kuris ir atlikdavo galutinį abiejų grafinių procesorių sugeneruotų vaizdų "suklijavimą". Plokščių tarpusavio bendravimui taip pat pasirinktas kitas variantas - išoriniai Y tipo laidai, iš pirmo žvilgsnio jungiami prie vaizdo plokščių DVI lizdų. Visgi pagrindinėje ("master") plokštėje vietoje vienos DVI jungties įrengta buvo DMS (vėliau - VHDCI) jungtis, kurios dėka pirmoji plokštė ir galėjo priimti informaciją iš antrosios. Tai, kad <i>Crossfire</i> reikėjo "master" plokštės bei išorinių kabelių, be abejo, nelabai viliojo pirkėjus.</p>
<p><img src="http://www.technews.lt/upl/Failai/ATdongle.jpg" /></p>
<p><i>Crossfire</i> kadrų generavimo metodai panašūs į <i>SLI</i>. Tarp jų yra ir <i>AFR</i>, veikiantis tuo pačiu principu, ir <i>Scisors</i> (<i>SFR</i> analogas; jame taip pat reguliuojama ekrano dalis, kurią turi sugeneruoti kiekviena plokštė, priklausomai nuo objektų ir efektų pozicijų), ir <i>Super AA</i> (<i>SLI</i> AA analogas). Vienintelis metodas, kurio negali pasiūlyti <i>SLI</i>, yra <i>SuperTiling</i>. Naudojant šį režimą kadras yra padalijamas į nedidelius kvadratus, ir kiekviena plokštė generuoja atskirus kvadratus. Jeigu viena plokštė gali greičiau sugeneruoti jai priskirtas zonas, jai priskiriama daugiau zonų, kad abi vaizdo plokštės baigtų generuoti kadrą kartu.</p>
<p><img src="http://www.technews.lt/upl/Failai/nl_ati_screen.jpg" /></p>
<p>Kartu su <i>Xpress 3200</i> lustų rinkinio pristatymu 2006 metais visoms <i>Crossfire</i> plokštėms (išskyrus <i>X1900</i> seriją) jungiamoms į pagrindinę plokštę su šiuo lustų rinkiniu išorinis kabelis plokštėms tapo nereikalingas, mat plokščių bendravimui buvo panaudota PCI-E magistralė. Padidėjusį PCI-E magistralės srauto poreikį kompensavo papildomos PCI-E linijos (abi vaizdo plokštės gavo pilną X16 pralaidumą). Pasirodžius <i>X1950pro</i> ir <i>X1650</i> serijos plokštėms, jų tarpusavio sujungimo metodas buvo dar kartą pakeistas ir tapo tokiu, kokiu yra dabar. <i>ATI</i> pasekė <i>Nvidia</i> pavyzdžiu ir plokščių sujungimui panaudojo panašius vidinius tiltelius, o "master" plokštės nebeliko.</p>
<p>Su <i>HD3000</i> vaizdo plokščių bei 700 serijos lustų rinkiniais <i>AMD/ATI</i> pristatė <i>Crossfire</i> X. Atnaujinta technologija atnešė galimybę jungti ne tik du, bet ir tris ar keturis grafikos procesorius. Be to, vaizdo plokščių parinkimas tapo kiek laisvesnis, kaip ir <i>SLI</i> technologijoje, įsigalėjo <i>AFR</i> kadrų generavimo metodas. Nors kartu gali veikti tik tą patį GPU turinčios plokštės, tačiau jos neprivalo veikti tais pačiais dažniais. Dėl to, turint pagrindinę plokštę, palaikančią keturias vaizdo plokštes (turinčią <i>AMD 790FX</i> lustų rinkinį), galima įvairiais kombinuoti <i>HD3800</i> serijos vaizdo plokštes. Tiesa, kaip rodo praktika <i>Crossfire</i> galima priversti veikti ir naudojant ne visai identiškus grafikos procesorius turinčias vaizdo plokštes. Visgi čia ir vėl atsiranda apribojimai. Kaip ir konkurentų technologijoje, lėtesnė plokštė priverčia lėčiau veikti ir greitesnę. Pavyzdžiui, jei naudojama dvi plokštės, turinčios skirtingą kiekį grafinės atminties, abiems plokštėms priskirimas tik toks atminties kiekis, koks yra mažiau atminties turinčioje plokštėje. Tiesa, <i>HD3800</i> serijos vaizdo plokštę įmanoma priversti dirbti <i>Crossfire</i> režimu kartu su <i>HD2900</i>, nors oficialiai jos ir nepalaikomos. Be abejo, tai tikrai nėra pats optimaliausias vaizdo plokščių derinys <i>Crossfire</i> režimui. Apie tai galite daugiau rasti <a class="ns" href="http://www.driverheaven.net/reviews/3870-XXX/mixed.php">čia</a>.</p>
<p><img src="http://www.technews.lt/upl/Failai/compatibility.gif" /></p>
<p><span class="saltinis">HD3800 serijos plokščių jungimo tarpusavyje galimybės. Norėdami sužinoti apie kitų ATI plokščių jungimą, spauskite <a class="ns" href="http://www.technews.lt/upl/Failai/CF_combo_chart_Dec07.jpg">čia</a></span></p>
<p>Jei <i>Nvidia SLI</i> technologijos neleidžia naudoti kitoms lustų rinkinius gaminančioms kompanijoms, tai <i>ATI</i> su <i>Crossfire</i> liberalesni. <i>Crossfire</i> palaiko ir pagrindinės plokštės su <i>Intel</i> lustų rinkiniais (<i>975X, P965, P35, X38, X48, P45</i>). Tiesa, ne visi jie teikia pilną x16 + x16 pralaidumą plokštėms. <i>975X</i> ir <i>P45</i> siūlo x8 + x8 PCI-E pralaidumą dviems plokštėms <i>Crossfire</i> režime, o <i>P965</i> ir <i>P35</i> - x16 + x4, kur kartais galima pamatyti ir didesnius <a class="ns" href="http://www.bit-tech.net/hardware/2007/10/12/crossfire_comparison_intel_x38_versus_p35/1">spartos kritimus</a>. </p>
<p><i>Hybrid Crossfire</i> - <i>Hybrid SLI</i> analogas, leidžiantis pagrindinės plokštės posistemiui veikti kartu su atskira vaizdo plokšte ir pristatytas kartu su <i>AMD 780G</i> lustų rinkiniu (greitai <i>AMD</i> turėtų pristatyti ir <i>790GX</i> lustų rinkinį, palaikantį <i>Hybrid Crossfire</i>). Veikimo principas vėlgi labai panašus į <i>Hybrid SLI</i>. Į pagrindinę plokštę su <i>780G</i> lustų rinkiniu įdėjus <i>Radeon HD2400</i> arba <i>HD3400</i> vaizdo plokštę, žaidimuose galima pastebėti ženklius spartos prieaugius (kartais ir kadrų kiekio padidėjimą beveik <a class="ns" href="http://www.tomshardware.com/reviews/amd-780g-chipset,1785-13.html">dvigubai</a>). Deja, nors apie energijos taupymo režimą anksčiau ir buvo kalbėta, tačiau kol kas <i>Hybrid Crossfire</i> šios funkcijos neturi. Visgi mobiliosiose platformose egzistuoja <a class="ns" href="http://www.technews.lt/index.php?id=Kas&Id=1222">PowerXpress</a> technologija, atliekanti šią funkciją. Kaip ir <i>Hybrid SLI</i> technologijoje, pagrindinės plokštės vaizdo posistemis gali būti panaudotas tiesiog papildomiems monitoriams prijungti ir neįtakoti žaidimų veikimo spartos.</p>
<p><b>Reali nauda, galimos problemos ir trūkumai</b></p>
<p>Susipažinus su technologija, galima apžvelgti ir MultiGPU technologijų įtaką žaidimuose, privalumus bei trūkumus. Pagrindinis dalykas, kuris turėtų rūpėti žaidimų mėgėjams yra sklandi žaidimo eiga. Teoriškai <i>SLI</i> ir <i>Crossfire</i> lyginant jas su viena vaizdo plokšte galėtų padidinti žaidimų veikimo spartą tiek kartų, kiek grafikos plokščių yra įdiegta. Tačiau, kaip jau turbūt žinote, niekas už dvigubai (trigubai) daugiau sumokėtų pinigų neleis džiaugtis dvigubai išaugusiu kadrų kiekiu žaidime (su nedidelėmis išimtimis). Gamintojai ir patys nežada dvigubų spartos prieaugių. Dažniausiai jie siekia IKI 1,8 - 1,9 karto. O kiek realiai galima gauti naudos, gali atsakyti tik bandymai. O iš jų matyti, kad rezultatai labai priklauso ir nuo žaidžiamo žaidimo. Testų su įvairiomis <i>Nvidia</i> ir <i>ATI</i> plokštėmis per tuos metus nuo <i>SLI</i> ir <i>Crossfire</i> pasirodymo, be abejo, atlikta <a class="ns" href="http://www.google.lt/search?hl=lt&q=SLI+performance+scaling&btnG=Google+Paie%C5%A1ka&meta=">devynios</a> <a class="ns" href="http://www.google.lt/search?hl=lt&q=Crossfire+performance+scaling&btnG=Paie%C5%A1ka&meta=">galybės</a>. Malonu matyti tai, jog pasirinkus pora vaizdo plokščių už protingą kainą galima pasiekti iš tiesų gerų rezultatų, ir jog situacijų, kai <i>SLI/CF</i> nedirba taip kaip turėtų, mažėja, nors, visgi, <a class="ns" href="http://www.xbitlabs.com/articles/video/display/msi-hd3870x2oc_9.html#sect1">pasitaiko</a>. Programuotojams tampa sunkiau rašyti tvarkykles, kurios sugeba gerai operuoti dviem grafikos procesoriais. Visgi situacija dar labiau pablogėja padidinus vaizdo plokščių skaičių. Juk nesinori sumokėjus už keturias vaizdo plokštes gauti tokią spartą, kokią gali suteikti vos dvi. Deja, ir tai <a class="ns" href="http://www.techreport.com/articles.x/14524/8">pasitaiko</a>.</p>
<p>Besirenkantiems <i>SLI</i> nereikėtų pamiršti ir monitoriaus. Juk nebus naudos iš poros <i>Geforce 9800GTX</i> vaizdo plokščių žmogui, turinčiam paprastą 17"-19" LCD monitorių, kurio maksimali raiška tesiekia 1280x1024. Iš papildomų kadrų nebus jokios naudos, nes ir viena vaizdo plokštė galėtų atvaizduoti žaidimą su aukštais grafikos nustatymais tokioje raiškoje.</p>
<p>Nereikia pamiršti ir kitų kompiuterio komponentų, tokių kaip pagrindinė plokštė ar maitinimo blokas. Už <i>Crossfire</i> ar <i>SLI</i> palaikančią plokštę gali tekti mokėti kiek daugiau nei už įprastą, o pasirinkus vieno gamintojo MultiGPU technologiją prie kito gamintojo analogo nebus galima pereiti nekeičiant pagrindinės ir vaizdo plokščių. Suprantama ir tai, kad žaidžiant žaidimus sistema su dviem ar daugiau vaizdo plokščių naudos atitinkamai daugiau elektros energijos, kas gali įtakoti ir maitinimo bloko pasirinkimą. Beje, <i>SLI</i> sistemų savininkai, kitaip nei <i>Crossfire</i> naudotojai, dviem ar daugiau monitoriais džiaugtis negalės, mat naudojant <i>SLI</i> oficialiai palaikomas tik vienas monitorius. Neoficialiai yra įmanoma <i>SLI</i> sistemą naudoti daugiau nei vieną monitorių, tačiau tam reikia papildomos vaizdo plokštės. Šiuo klausimu informacijos rasite <a class="ns" href="http://www.xtremesystems.org/forums/showthread.php?t=184337">čia</a>.</p>
<p>MultiGPU technologijos taip pat gali atnešti ne tik pagerėjusius žaidimų rezultatus. Visiškas vaizdo plokščių sinchronizavimas yra sunkiai įgyvendinamas, dėl ko kartais MultiGPU galima pastebėti vieną neigiamą reiškinį - "Micro stutter". Tikslaus lietuviško vertimo šiam reiškiniui nežinau, bet iš esmės tai yra trumpi ir erzinantys vaizdo trūkčiojimai. To negalima prilyginti įprastam "stabdymui", nes iš tiesų plokštės pajėgia generuoti reikiamą kiekį kadrų, tačiau jie parodomi nelygiais laiko intervalais. Problema pastebimesnė naudojant daugiau nei du grafikos procesorius bei kai kadrų kiekis yra sąlyginai nedidelis (30-40 FPS), nors vienas grafikos procesorius nekeltų problemų ir toks kadrų kiekis su juo nesukeltų diskomforto. Straipsnį šia tema turi <a class="ns" href="http://www.pcgameshardware.de/?article_id=631668">PCGH</a>.</p>
<p><b>Pabaigai</b></p>
<p>Šio straipsnelio paskirtis buvo kiek detaliau supažindinti su <i>SLI</i> ir <i>Crossfire</i> technologijomis. Kaip ir renkantis kitus kompiuterio komponentus, taip ir vaizdo plokštę (-es) svarbu atkreipti dėmesį į tai, koks būtų geriausias pasirinkimas tam tikroje kainų kategorijoje. Ir nors kelios vaizdo plokštės tikrai ne visada būna racionaliausias sprendimas, tačiau kartais tai gali tapti patraukliu variantu. </p>
<p></p>
