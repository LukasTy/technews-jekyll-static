---
layout: post
status: publish
published: true
title: Google atleidinėdama darbuotojus... Ieško naujų
author:
  display_name: eZx
  login: eZx
  email: ugnius.babinskas@technews
  url: ''
author_login: eZx
author_email: ugnius.babinskas@technews
wordpress_id: 3374
wordpress_url: http://localhost/site/new/google_atleidinedama_darbuotojus_iesko_nauju/
date: '2009-04-03 15:17:06 +0300'
date_gmt: '2009-04-03 15:17:06 +0300'
categories:
- Naujienos
---
<div class="imgright"><img src=" http://ezx.technews.lt/images/Icos/google_ico-logo.jpg" border="1" /></div>
<p>Praeitą savaitę internetinės paieškos sinonimas, bendrovė <i>Google</i>, ir toliau veikiama ekonominio sunkmečio, atleido dar apie 200 darbuotojų. Vykdydama tokią kaštų mažinimo politiką, įmonės vadovybė stengiasi sumažinti trintį tarp panašias ar visiškai vienodas pareigas kompanijoje turinčių darbuotojų ir racionaliau paskirstyti biudžetą, tačiau ne apie tai ši naujiena.</p>
<p>Keistas faktas yra tas, kad <i>Google</i> „karpydama“ žmogiškuosius išteklius, tuo pat metu ieško ir naujų darbuotojų. Paradoksaliausia, kad reikalingi žmonės, kurie darbuotųsi pardavimo ir rinkodaros skyriuose, tuose pačiose, kurie per paskutinę atleidimų bangą ir neteko darbuotojų.</p>
<p>Naujienų agentūros <i>Reuters</i> duomenimis šiuo metu kompanijoje yra apie 360 laisvų darbo vietų, iš kurių beveik pusė – Jungtinėse Amerikos Valstijose. Kita dalis būtų įdarbinta kitų šalių, tokių kaip Airija ar Australija, atstovybėse. </p>
<p><i>Google</i> atstovas spaudai teigė: „Padalinių darbo dubliavimasis vienoje kompanijos dalyje nedaro jokios įtakos kitos dalies darbo jėgos trūkumui“.</p>
<p>Minėtoji <i>Reuters</i> agentūra taip pat pranešė, kad bendrovę užklupus sunkumams, ypatingai sumažėjo jos darbo jėgos augimo tempai. Ketvirtajame praeitų metų ketvirtyje <i>Google</i> pasamdė kiek mažiau nei 100 naujų darbuotojų, kai tuo tarpu per ankstesnius penkis metus kompanijos darbuotojų gretas per ketvirtį papildydavo nuo 400 iki 2000 naujų specialistų.</p>
<p><i>Gabelli & Co</i> tyrimų bendrovės analitikas Robertas Halis (Robert Haley) naujienų tinklapiui <i>DalyTech</i> sakėsi manantis, kad <i>Google</i> paprasčiausiai restruktūrizuoja darbo jėgą tam tikrose pasaulio vietose.</p>
