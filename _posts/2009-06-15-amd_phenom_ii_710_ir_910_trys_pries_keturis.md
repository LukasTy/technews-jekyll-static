---
layout: post
status: publish
published: true
title: 'AMD Phenom II 710 ir 910: trys prieš keturis'
author:
  display_name: Suvirintojas
  login: Suvirintojas
  email: dovrim@yahoo.com
  url: ''
author_login: Suvirintojas
author_email: dovrim@yahoo.com
wordpress_id: 3620
wordpress_url: http://localhost/site/new/amd_phenom_ii_710_ir_910_trys_pries_keturis/
date: '2009-06-15 21:37:32 +0300'
date_gmt: '2009-06-15 21:37:32 +0300'
categories:
- Procesoriai
- Apžvalgos
---
<p><i>AMD</i> su <i>Phenom</i> vardu greičiausiai siejo nemažai vilčių, bet į konkurencingus produktus pirmieji <i>Phenom</i> nebuvo panašūs. Tačiau antroji <i>Phenom</i> karta - jau kita istorija. Vieni naujausių šios serijos keturių ir trijų branduolių procesorių atsidūrė ir mūsų rankose.</p>
<p><b>Apie gamintoją</b><br />
<br /><b>Kelias link Phenom II</b><br />
<br /><b>Procesoriai bei jų specifikacijos</b><br />
<br /><b>Testai</b><br />
<br />	<i>Atminties posistemis</i><br />
<br />	<i>Bendrieji testai</i><br />
<br />	<i>Žaidimai</i><br />
<br />	<i>Video konvertavimas</i><br />
<br />	<i>3D generavimas</i><br />
<br />	<i>Spartinimas</i><br />
<br />	<i>Galios sąnaudos</i><br />
<br />	<i>Temperatūros</i><br />
<br /><b>Išvados</b></p>
<p><b>Apie gamintoją</b></p>
<p>Neabejoju, kad apie <i>AMD</i> arba <i>Advanced Micro Devices</i> esate girdėję visi. Tai antroji pagal dydį x86 platformos mikroprocesorių, o nuo 2006 metų – ir trečioji pagal dydį grafikos procesorių gamintoja pasaulyje. 1969 metais įkurta kompanija  gamina procesorius tiek staliniams bei nešiojamiesiems kompiuteriams, tiek serveriams, tiek ir integruotoms sistemoms. Po grafikos procesorių kompanijos <i>ATI</i> įsigijimo, <i>AMD</i> savo produktų asortimentą papildė ir grafikos lustais bei lustų rinkiniais. Visgi nuo pat 2006 metų kompanija patiria rimtus finansinius sunkumus. Vienas iš būdų, padėjęs kompanijai lipti iš duobės, buvo savo gamyklų <a class="ns" href="http://www.technews.lt/tekstas/AMD_perleidzia_savo_gamyklas_i_The_Foundry_Company_rankas.html;;">perleidimas</a> naujos kompanijos, pavadintos <i>GlobalFoundries</i> vardu, valdžion.</p>
<p><b>Kelias link Phenom II</b></p>
<p>Pasirodžius <i>Intel Core 2</i> procesoriams, iki tol karaliavę <i>K8</i> procesoriai tiesiog negalėjo su jais lygiuotis. Nors sumažintos kainos ir palaikė procesorių pardavimus, tačiau <i>AMD</i> reikėjo konkurencingo produkto, kuris jau buvo ruošiamas. Dar <i>AMD</i> nepristačius savo <i>K10</i> architektūros <i>Phenom</i> procesorių, naujųjų gaminių specifikacijos žadėjo tiek didelę spartą, tiek gerą spartinimo potencialą. Deja, pirmieji keturių branduolių procesoriai nepasirodė sparta konkurencingi senesniems <i>Core 2</i> serijos procesoriams. Neaukšta sparta, mažas taktinis dažnis, didelės energijos sąnaudos bei dėl to iškilusios suderinamumo problemos su senomis pagrindinėmis plokštėmis ir galiausiai žymioji TLB klaida, pastebėta pirmuosiuose <i>Phenom</i> procesoriuose - visa tai yra priežastys, dėl kurių pirmosios kartos produktai negalėjo apginti skambaus savo pavadinimo. Visgi po kiek laiko atėjo eilė antrajai <i>Phenom</i> kartai pamatyti dienos šviesą.</p>
<p>Šių metų sausio pradžioje, kiek vėliau nei rinkoje pasirodė serveriams skirti <i>Shanghai</i> lustus naudojantys nauji <i>Opteron'ai</i>, buvo pristatyti pirmieji <i>K10,5</i> architektūros <i>Phenom II 900 serijos</i> procesoriai, palaikantys DDR2 tipo atmintį ir naudojantys <i>AM2+</i> lizdą. Juose naudojamas <i>Deneb</i> branduolys, kuris, kitaip nei 65 nm <i>Agena</i>, pagamintas pagal 45 nm SOI technologinį procesą. Jų dažnis ženkliai pakilo (iki 3 GHz), iki 6 MB padidėjo trečiojo lygio spartinančiosios atminties kiekis, sumažėjo TDP reitingas ir <a class="ns" href="http://www.technews.lt/tekstas/Su_Phenom_II_spartintojai_isdarineja_stebuklus.html;;">ženkliai pagerėjo</a> spartinimo potencialas. Sparta taip pat pakilo, ir procesorius aktyviau pradėjo rinktis ir vartotojai. Dėl tris kartus padidėjusios L3 spartinančiosios atminties procesoriaus tranzistorių skaičius šoktelėjo nuo 463 milijonų iki 758 milijonų. Visgi, nors tranzistorių skaičius ir ženkliai padidėjo, tačiau procesoriaus branduolio plotas ne tik nepadidėjo, tačiau netgi šiek tiek sumažėjo. Dėl to vėlgi „kaltas“ pažangesnis gamybos procesas.</p>
<p>Po pirmųjų <i>Phenom II</i> procesorių sekė ir dar kelios modifikacijos: <i>Phenom II 700</i> serija su trimis branduoliais, <i>Phenom II 800</i> - keturių branduolių procesoriai su sumažintu L3 atminties kiekiu (kai kuriais atvejais tokius procesorius <a class="ns" href="http://www.technews.lt/tekstas/Phenom_II_8**_gali_naudoti_6_MB_L3_atminties.html;;">pavyksta</a> „paversti“ ir spartesniais modeliais) bei DDR3 atmintį palaikantys AM3 lizdo procesoriai, taip pat ir neseniai pristatyti dviejų branduolių <i>Phenom II</i> (su kai kuriais atvejais <a class="ns" href="http://www.technews.lt/tekstas/Keturi_branduoliai_AMD_Phenom_II_X2_procesoriuose.html;;">įjungiamais</a> dar dviem branduoliais) ir dviejų branduolių <i>Athlon II</i>. Būtent pora tokių procesorių ir gavome apžvelgti. Tai - <i>Phenom II 910</i> ir <i>Phenom II 710</i>.</p>
<p><b>Procesoriai bei jų specifikacijos</b></p>
<p><img src="http://svarke.technews.lt/Phenom2/910.png" /></p>
<p><img src="http://svarke.technews.lt/Phenom2/710.png" /></p>
<p>Būtent <i>Phenom II 910</i> procesoriaus taip lengvai įsigyti parduotuvėje nepavyks, kadangi jis skirtas tik OEM rinkai. Mes taip pat procesorių testams gavome be mažmeninės pakuotės ir priedų. Visgi pirkėjai, rinkdamiesi <i>710</i> modelį ir kitus <i>Phenom II</i> procesorius kartu gaus aušintuvą su jau užtepta termopasta bei procesoriaus dokumentaciją su instrukcijomis, kaip įdėti jį į savo kompiuterį.</p>
<p><a class="ns" href="http://svarke.technews.lt/Phenom2/4.jpg">
<div class="imgright"><img src="http://svarke.technews.lt/Phenom2/s/4.jpg" border="1" /></div>
<p></a><a class="ns" href="http://svarke.technews.lt/Phenom2/3.jpg"><br /><img src="http://svarke.technews.lt/Phenom2/s/3.jpg" /><br /></a><br />
<br /><span class="saltinis">Fiziškai abu procesoriai nesiskiria, kol neužmetame akies į markiruotes.</span></p>
<p><i>AMD Phenom II 910</i> - 2,6 GHz taktiniu dažniu (13 x 200 MHz HTT) veikiantis keturių branduolių <i>C2</i> revizijos procesorius, turintis 95 W TDP šiluminį reitingą. Kaip ir kiti 900 serijos atstovai, jis turi 6 megabaitus visiems branduoliams prieinamos bendros L3 spartinančiosios atminties, 512 kB L2 spartinančiosios atminties kiekvienam branduoliui atskirai (iš viso - 2 MB) ir po 128 kB L1 atminties (64 kB duomenims ir 64 kB instrukcijoms), palaiko visas šiuolaikines x86 praplėtimo instrukcijas, <i>AMD-V</i> virtualizacijos technologiją. Trijų branduolių <i>Phenom II 710 ([i]Heka</i> branduolys)[/i] turi tokį patį kristalą ir savo specifikacijomis labai panašus į <i>910</i> modelį. Skirtumai atsiranda tik dėl atjungto vieno branduolio - vietoje 2 MB L2 atminties naudojami 1,5 MB. <i>AMD Phenom II</i> procesoriuose, kitaip nei <i>Intel Core i7</i>, L3 atmintyje nėra dubliuojami L2 atmintyje saugomi duomenys. Kaip jau minėjau, šie procesoriai kurti AM3 lizdui (938 kontaktai) ir veikti su DDR3 atmintimi. Visgi, renkantis šį procesorių, nebūtinai reikia dairytis į AM3 lizdo pagrindinę plokštę. Jeigu turite senesnę AM2+ plokštę, ji greičiausiai jums tiks, jeigu tik pagrindinės plokštės gamintojas pateikia reikiamą BIOS atnaujinimą. Dar nuo pirmųjų <i>AMD</i> <i>K8</i> architektūros procesorių pasirodymo 2003 metais, atminties valdiklis <i>AMD</i> procesoriuose yra pačiame procesoriuje, o ne šiauriniame tilte, kaip buvo <i>K7</i> ir <i>P4</i> laikais. <i>Phenom 910, 945</i> bei <i>955</i> procesoriai turi integruotą dviejų kanalų atminties valdiklį, kuris palaiko tiek DDR2 iki 1066 MHz, tiek ir DDR3 tipo atmintį iki 1333 MHz (žinoma, spartinant šiuos dažnius galima nesunkiai viršyti), todėl gali veikti senesnėse pagrindinėse plokštėse. Deja, į AM3 pagrindines plokštes AM2+ (940 kontaktų), procesorių įdėti nepavyks. Nuotraukoje galite matyti AM2+ ir AM3 procesorių kontaktų palyginimą. AM3 procesoriuje trūksta dviejų kontaktų.</p>
<p><a class="ns" href="http://svarke.technews.lt/Phenom2/1.jpg"><br /><img src="http://svarke.technews.lt/Phenom2/s/1.jpg" /><br /></a></p>
<p>Visi <i>AMD Phenom II</i> procesoriai palaiko <i>Cool'n'Quiet 3.0</i> energijos taupymo režimą, kai neapkrovus procesoriaus šis sumažina savo veikimo dažnį bei branduolio įtampą. Nuo pirmosios šios technologijos pasirodymo atsirado nemažai patobulinimų, tokių kaip atskirų procesoriaus branduolių apkrovos reguliavimas priklausomai nuo jų apkrovos (angl. Independent Dynamic Core Technology) ar (dalinis) nenaudojamų procesoriaus elementų išjungimas (<i>AMD CoolCore Technology</i>). Su <i>Phenom II</i> procesoriais pristatyta <i>C'n'Q 3.0</i> versija papildo energiją taupančių technologijų sąrašą ir leidžia visiškai išjungti nenaudojamus branduolius, jų L2 atmintinės turinį perkeliant į išaugusią ir paspartėjusią L3 atmintį.</p>
<p><i>Phenom II 910</i> ir <i>710</i> L3 atmintis ir atminties valdiklis veikia 2000 MHz <i>Hyper Transport</i> magistralės dažniu. Tokiu pačiu dažniu veikia ir sparčiausio <i>Phenom II 955 BE</i> magistralė. Deja, kitaip nei pastarasis procesorius, abu apžvelgiami <i>Phenom'ai</i> neturi laisvai keičiamo daugiklio, todėl spartinti jį galima tik keliant HTT magistralės dažnį. Žemiau pateikiame lentelę su visais <i>Phenom II</i> procesoriais bei jų techninėmis specifikacijomis.</p>
<p><img src="http://svarke.technews.lt/Phenom2/allphenoms.png" /></p>
<p>Procesorius nėra toks gaminys kaip pagrindinė ar vaizdo plokštė, kur galima vertinti aušintuvo efektyvumą, papildomas jungtis ar plokštės funkcionalumą, todėl iškart persikelsime prie procesorių testų rezultatų.</p>
<p><b>Testai</b></p>
<p>Kompiuterius naudojame daugybei skirtingų darbų atlikti. O sklandų ir greitą jų veikimą ir turi užtikrinti procesorius. Ne kiekvienas nori žaisti žaidimus aukščiausiais nustatymais ir ne kiekvienas užsiiminėja trimatės grafikos darbais, tačiau apžvalgų tikslas - išsiaiškinti, kaip gerai procesoriui sekasi atlikti kuo platesnį spektrą užduočių, mat tikrai atsiras vartotojų, kurie ieškos procesoriaus konkrečiai užduočiai. Dėl to šioje apžvalgoje procesorius išbandytas tiek žaidimuose, tiek dvimatės ir trimatės aplinkos generavimo darbuose bei darbe su vaizdo ir garso įrašais, tiek ir dirbtinės aplinkos testuose, kur vertinamas jo atminties posistemio darbas ar tiesiog skaičiavimo pajėgumai.</p>
<p><a class="ns" href="http://svarke.technews.lt/Phenom2/5.jpg"><br /><img src="http://svarke.technews.lt/Phenom2/s/5.jpg" /><br /></a></p>
<p>Nors abu <i>Phenom</i> procesoriai ir palaiko DDR3 atmintį, bandytas jie buvo su DDR2 atmintį palaikančia <i>ASRock 780GXE/128M</i> pagrindine plokšte (<i>780G + SB700</i> lustų rinkinys) bei 4 GB <i>A-Data DDR2-800 Overclock Edition</i> atminties. Prieš bandant procesorių pagrindinės plokštės BIOS versija buvo atnaujinta iki 1.50 versijos, kuri palaiko AM3 <i>Phenom</i> procesoius. Testams naudota <i>Windows Vista SP1</i> 32 bitų operacinė sistema bei <i>Catalyst 9.4</i> tvarkyklės grafikos plokštei. Testams naudoti žaidimai: <i>Crysis Warhead, Unreal Tournament 3, Left 4 Dead, Far Cry 2, Enemy Territory: Quake Wars</i>; programos: <i>Cinebench R10, Pov-Ray 3.7 Beta, Blender 2.49, 3D Mark Vantage, WinRAR 3.8, 7-Zip 4.63, Paint .NET 3.3, TechARP x264 encoder, Windows Media Encoder 9, ScienceMark 2.0, Everest 5.00</i>. Procesoriui apkrauti buvo naudojama <i>Prime 95 25,9</i> programa. Visa kompiuterio komplektacija pateikiama lentelėje. Tikriausiai perskaitę šiuos žodžius norėsite mane kabinti ant šakos, tačiau konkurentų iš <i>Intel</i> stovyklos <i>AMD</i> procesoriai neturės.</p>
<p><img src="http://svarke.technews.lt/Phenom2/pc.png" /></p>
<p><i>Atminties posistemis</i></p>
<p><img src="http://svarke.technews.lt/Phenom2/everest1.png" /></p>
<p><i>Everest</i> programos rezultatai nestebina. Abiejų procesorių atminties valdikliai tokie patys ir veikia tokiu pačiu dažniu, todėl rezultatai skiriasi minimaliai.</p>
<p><i>Bendrieji testai</i></p>
<p>Procesoriaus skaičiavimo pajėgumai išbandyti <i>Sciencemark, Wprime</i> programomis, <i>Everest</i> procesoriaus testais ir žaidimų veikimą imituojančiais <i>Futuremark</i> testais.</p>
<p><img src="http://svarke.technews.lt/Phenom2/science.png" /></p>
<p><img src="http://svarke.technews.lt/Phenom2/everest2.png" /></p>
<p><img src="http://svarke.technews.lt/Phenom2/wprime.png" /></p>
<p><img src="http://svarke.technews.lt/Phenom2/06.png" /></p>
<p><img src="http://svarke.technews.lt/Phenom2/vantage.png" /></p>
<p><i>Sciencemark</i> nerodo jokios persvaros su keturių branduolių procesoriumi. Pigesnis trijų branduolių modelis čia netgi pasirodo truputį geriau. Visi <i>Everest</i> testai pritaikyti daugiabranduoliniams procesoriams, todėl visuose jų pirmauja 910 modelis. <i>Wprime</i> - Pi skaičiaus skaitmenis po kablelio skaičiuojanti programa, kuri gali darbą paskirstyti keliems branduoliams. Tokioje skaičiavimo užduotyje akivaizdi keturių branduolių persvara. <i>3D Mark</i> programų įvertinimas taip pat nemažai priklauso nuo procesoriaus įtakos.</p>
<p><i>Žaidimai</i></p>
<p>Procesorius išbandėme penkiuose žaidimuose. Kadangi šiuolaikinių žaidimų spartą labiausiai riboja vaizdo plokštė, norint išsiaiškinti, kuris procesorius yra efektyvesnis šioje srityje, geriausia testuoti žaidimą žemais nustatymais ir raiška, kad grafikos plokštė nebūtų ribojantis faktorius. Visgi tai tinka išsiaiškint tik kuris gaminys yra spartesnis teoriškai. Realiai tokiose žemose raiškose ir nustatymuose žais nedaug kas, o aukštesniuose nustatymuose skirtumai tarp skirtingo pajėgumo procesorių po truputį lyginsis, kadangi apkrova vaizdo posistemiui didės. Dėl šių priežasčių išbandžiau žaidimus tiek 1280 x 1024 raiškose, tiek ir didelėje raiškoje su aukštesniu detalumu ir kraštinių glotninimu (angl. Anti-Aliasing). Pastarieji nustatymai nėra tokie aukšti, kokius naudoju testuodamas vaizdo plokštes (visgi bandome išsiaiškinti procesorių pajėgumo skirtumus).</p>
<p><img src="http://svarke.technews.lt/Phenom2/fc2.png" /></p>
<p><img src="http://svarke.technews.lt/Phenom2/ut.png" /></p>
<p><img src="http://svarke.technews.lt/Phenom2/l4d.png" /></p>
<p><img src="http://svarke.technews.lt/Phenom2/etqw.png" /></p>
<p><img src="http://svarke.technews.lt/Phenom2/crysis.png" /></p>
<p>Rezultatai kalba patys už save. Jei žemoje raiškoje dar galima įžvelgti nedidelį keturių procesorių pranašumą, padidinus grafikos nustatymus, jis iškart dingsta (<i>Crysis</i> rezultatai net ir 1280 x 1024 raiškoje yra identiški). Ne procesorius, o vaizdo plokštė čia yra spartą ribojantis faktorius.</p>
<p><i>Video konvertavimas</i></p>
<p><img src="http://svarke.technews.lt/Phenom2/x264.png" /></p>
<p><img src="http://svarke.technews.lt/Phenom2/wme.png" /></p>
<p>Vaizdo konvertavime x264 kodeku matome didelį spartos prieaugį naudojant papildomą brandouolį, tačiau <i>Windows Media Encoder</i> programoje trijų branduolių <i>Phenom II</i> pralaimi ypatingai dideliu skirtumu. Kitaip nei kitos bandytos programos, <i>Media Encoder 9</i> negali darbo paskirstyti trijų branduolių procesoriui, nors apkraunant 2 ar 4 branduolių procesorių nekyla jokių problemų. Yra ir daugiau panašių suderinamumo problemų turinčių programų (akivaizdus pavyzdys matomas kiek toliau esančiuose <i>7-zip</i> rezultatuose).</p>
<p><i>3D generavimas</i></p>
<p><img src="http://svarke.technews.lt/Phenom2/blender.png" /></p>
<p><img src="http://svarke.technews.lt/Phenom2/pov.png" /></p>
<p><img src="http://svarke.technews.lt/Phenom2/cine.png" /></p>
<p>Visos trys bandytos programos 3D vaizdų generavime parodė panašius rezultatus, kurie ženkliai priklausė nuo procesorių branduolių skaičiaus. Pagal branduolių skaičių sparta auga beveik linijine priklausomybe.</p>
<p><i>Arcyvavimas</i></p>
<p><img src="http://svarke.technews.lt/Phenom2/winrar.png" /></p>
<p><img src="http://svarke.technews.lt/Phenom2/7zip.png" /></p>
<p>Aiški keturių branduolių procesoriaus persvara. Kaip jau minėjau, <i>7-Zip</i> negali išnaudoti trijų procesoriaus branduolių (naudojami tik du), todėl skirtumas šiame teste didesnis negu galėtų būti.</p>
<p><i>Vaizdų apdorojimas</i></p>
<p><img src="http://svarke.technews.lt/Phenom2/paint.png" /></p>
<p><i>Paint.NET</i> yra nemokama programa nuotraukų apdorojimui. Šiame teste nuotraukai taikome įvairūs filtrai. Testas išnaudoja daugiabranduolinius procesorius, todėl 710 modelis nusileidžia 910-ajam apie 25 procentais.</p>
<p><i>Spartinimas</i></p>
<p>Iš karto turiu prisipažinti, jog visų sulčių iš šių procesorių nespaudžiau ir kamikadziškų įtampų kėlimo nepraktikavau, tačiau pabandžiau išsiaiškinti, kaip galima kilstelti procesorių dažnį naudojant vidutinių pajėgumų aušintuvą, taip, jog jį būtų galima naudoti kasdieniam darbui. Rezultatai, kaip matysite netrukus, nėra tokie geri, kokius greičiausiai esate matę kitose apžvalgose, mat ir spartinimo pagalbininkas nebuvo pats tinkamiausias. <i>ASRock A780GXE/128M</i> pagrindinė plokštė tikrai nėra pagarsėjusi spartinimo galimybėmis (BIOS spartinimo nustatymai nėra labai detalūs, <i>SB700</i> pietinis tiltas nepalaiko ACC), todėl net neabejoju, jog spartinant su kiek aukštesnės klasės plokštėmis galima pasiekti ir geresnių rezultatų.</p>
<p>Pirmiausia išbandžiau trijų branduolių <i>Phenom II 710</i>. RAM dažnius bei HTT magistralę prieš spartindamas šiek tiek „atlaisvinau“, kad šie veiksniai netrukdytų pasiekti aukštesnio procesoriaus dažnio. Nepaisant to, rezultatai iš tiesų nepasirodė labai teigiami. Su šia pagrindine plokšte sunkiai sekėsi peržengti 260 MHz HTT dažnį. Netgi pakėlus šiaurinio tilto įtampą iki 1,35 V, o procesoriaus šerdies - iki 1,45 V. Visgi su 1,25 V šiaurinio tilto įtampa ir 1,3625 V branduolio įtampa procesorius stabiliai veikė 254 MHz magistralės ir 3302 MHz procesoriaus branduolių taktinis dažnis. Pasak <i>CPU-Z</i> duomenų, pagrindinė plokštė netgi šiek tiek viršijo BIOS'e nustatytą procesoriaus branduolio įtampą (~1,38 V). 27 procentų prieaugis nėra labai įspūdingas, tačiau paspartintas procesorius be problemų išlaikė <i>Prime 95</i> stabilumo testą ir negąsdino temperatūromis. Atmintis paspartinus procesorių veikė 423 MHz realiu dažniu (5-5-5-15-2T).</p>
<p><img src="http://svarke.technews.lt/Phenom2/710oc.png" /></p>
<p>Prieš spartinant <i>910</i> modelį jau žinojau, ko laukti ir, tiesą sakant, neturėjau didelių vilčių pagerinti su ankstesniu procesoriumi pasiekto rezultato. Kelis papildomus megahercus išspausti pavyko, tačiau 265 MHz HTT dažnis čia buvo riba, kurios peržengti nepavyko. 3430 MHz dažniui prireikė 1,4 V procesoriaus (pasak <i>CPU-Z</i> reali įtampa siekė ~ 1,43 V) ir 1,25 V šiaurinio tilto įtampų. Atmintis paspartinus procesorių veikė 440 MHz realiu dažniu (5-5-5-15-2T). Rezultatas kiek geresnis, tačiau priemonės jam pasiekti taip pat radikalesnės. Tokia įtampa jau yra gana aukšta 45 nm techproceso procesoriui. Kaip matysite vėliau, procesoriaus temperatūra taip pat artėja prie 70 laipsnių slenksčio.</p>
<p><img src="http://svarke.technews.lt/Phenom2/910oc.png" /></p>
<p>Įdomu, kokį spartos prieaugį atneša procesoriai. Greitai išbandžiau, kaip skiriasi procesorių sparta žaidžiant, konvertuojant vaizdo įrašus ir „sintetinėse“ <i>WPrime</i>, ir <i>3D Mark</i> programose.</p>
<p><img src="http://svarke.technews.lt/Phenom2/l4doc.png" /></p>
<p>Kaip matote, <i>Left 4 Dead</i> žaidime žemoje raiškoje paspartinus procesorius gauna beveik 20 procentų spartos prieaugį. Šiuose nustatymuose žaidimo veikimo spartą dar riboja centrinis procesorius. Žinoma, tokiais nustatymais žais ko gero ne daug kas, ir, pripažinkime, 100 FPS ar 120 FPS - tai jau nesvarbu, ypač turint omenyje tai, kad dauguma dabartinių LCD monitorių jums leis matyti tik 60 ar 75 kadrus, nepaisant to, kiek jų sugebės generuoti kompiuteris.</p>
<p><i>Left 4 Dead</i> nėra visas sultis iš kompiuterio siurbiantis žaidimas, bet visgi norėtųsi pamatyti šiokį tokį spartos prieaugį aukštesnėje raiškoje. Tačiau jo nėra. Procesoriaus spartos čia pakanka ir netgi tokiame, pakankamai nereikliame sparčiai vaizdo plokštei žaidime matome jog būtent ši plokštė ir riboja aukštesnį kadrų per sekundę padidėjimą. </p>
<p><img src="http://svarke.technews.lt/Phenom2/x264oc.png" /></p>
<p>Vaizdo įrašų konvertavimas x264 kodeku pasitelkus <i>AviSynth</i> programą veikia pastebimai greičiau nei su nespartintais procesoriais. Rezultatai rodo, kad norint šį darbą atlikti greičiau padės ir didesnis branduolių skaičius ir didesnis procesoriaus dažnis.</p>
<p><img src="http://svarke.technews.lt/Phenom2/wprimeoc.png" /></p>
<p>Šiai PI skaičiaus skaitmenų po kablelio ieškančiai programai taip pat didelę įtaką turi dažnis.</p>
<p><img src="http://svarke.technews.lt/Phenom2/06oc.png" /></p>
<p><img src="http://svarke.technews.lt/Phenom2/vantageoc.png" /></p>
<p>Tiek <i>3D Mark 2006</i>, tiek ir <i>Vantage</i> programose matome dažnio įtaką bendram rezultatui. Didžiausias skirtumas, suprantama, matyti tarp procesorių rezultatų. <i>Vantage</i> programoje procesoriaus dažnis turi mažesnę įtaką atskiram vaizdo plokštės rezultatui.</p>
<p><i>Galios sąnaudos</i></p>
<p>Lentelėje pateikiame ne vieno procesoriaus, o bendrą kompiuterio vartojamą galią, matuotą tiesiai iš elektros tinklo (<i>PM-300</i> rodmenys), neįvertinant nuostolių maitinimo bloke. Procesorius apkrautas <i>Prime 95</i> programa. Kiti kitų komponentų apkrovai nenaudotos papildomos programos. Kartu palyginimui pateikti ir spartintų procesorių rezultatai.</p>
<p><img src="http://svarke.technews.lt/Phenom2/power.png" /></p>
<p>Papildomas veikiantis branduolys ramybės būsenoje nedaug įtakoja galios sąnaudas (tik 5 W skirtumas), tačiau apkrovus procesorių jis padidėja iki 23 W. Ypatingai didelis suvartojamos energijos šuolis matomas paspartinus keturių branduolių <i>Phenom II</i> (52 W skirtumas lyginant su nespartintu modeliu). Dėl mažesnės įtampos, dažnio ir, žinoma, vieno išjungto branduolio, trijų branduolių procesoriaus skirtumas kuklesnis - 29 W, lyginant su nespartintu procesoriumi. Pagal didelius skirtumus tarp sąnaudų ramybės būsenoje ir apkrovus procesorius matyti, jog <i>AMD</i> savo <i>K10,5 </i> procesoriuose pasistengė maksimaliai sumažinti sąnaudas neapkrovus procesoriaus.</p>
<p><i>Temperatūros</i></p>
<p>Testuojat procesorių temperatūras aplinkos temperatūra siekė 22 laipsnius pagal Celsijų. Temperatūros fiksuotos praėjus 20 minučių <i>Prime 95</i> testo.</p>
<p><img src="http://svarke.technews.lt/Phenom2/temps.png" /></p>
<p>Su <i>Gelid Silent Spirit</i> aušintuvu nespartinti procesoriai veikia pakankamai „šaltai“. Kaip jau minėjau anksčiau, spartinto <i>Phenom II 910</i> temperatūros grafiko stulpelis gana ryškiai išsiskiria iš kitų rezultatų. Ketvirtas branduolys apkrovus procesorių prideda apie 5 laipsnius. Ramybės būsenoje skirtumas siekia 2 laipsnius.</p>
<p><b>Išvados</b></p>
<p>Kadangi <i>Intel</i> procesorių testams neturėjau, jokių rekomendacijų pateikti negaliu. Apžvalgą greičiausiai galima laikyti trijų ir keturių branduolių procesorių palyginimu. Visų šių procesorių spartinimo galimybių neleido išmėginti pagrindinė plokštė, tačiau turint omenyje jos kainą ir pasiektus rezultatus, vaizdas tikrai nėra blogas, o spartos prieaugis dauguma atvejų - apčiuopiamas. Tiesa, aukštesni spartinimo rezultatai reikštų ir didesnes temperatūras, kurioms, nenaudojant efektyvesnio aušinimo, kilti iki nelieka daug. </p>
<p>Tad kam reikia keturių, o kam užtenka ir trijų branduolių? Pirmiausia matome, kad sintetinės programos, kurios koncentruojasi ties vienos siauros užduoties realizavimu, keturių branduolių procesoriaus persvara akivaizdi, tačiau realiose situacijose kai kur šis rezultatas gali ir nebūti toks. Bandytuose žaidimuose keturių branduolių procesorius neturėjo jokios apčiuopiamos naudos. Netgi paspartinus procesorius, aukštesniuose grafikos nustatymuose didesnio kadrų skaičiaus per sekundę kiekio nėra. Neabejoju, kad yra žaidimų, kurie kiek geriau veikia su keturių branduolių procesoriais, tačiau žiūrint į šiandien bandytų žaidimų rezultatus norisi sakyti, kad keturių branduolių procesorius vis dar nėra ypatingai geras pirkinys žaidėjams. Visgi žaidimai bene vienintelė išimtis. Skirtumas tarp skirtingo branduolių skaičiaus išryškėja tiek 2D grafikos apdorojime, tiek archyvavime, tiek ir vaizdo įrašų konvertavime, o ypač 3D generavime. Tai užduotys, kurias dažnai atliekantys pirkėjai, turėtų žvalgytis į daugiau branduolių turinčius procesorius. Poroje užduočių ir <i>Phenom II 710</i> pasirodė ne taip, kaip buvo tikėtasi dėl programų neišbaigtumo.</p>
