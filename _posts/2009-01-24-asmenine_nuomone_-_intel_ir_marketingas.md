---
layout: post
status: publish
published: true
title: Asmeninė nuomonė - Intel ir marketingas
author:
  display_name: Suvirintojas
  login: Suvirintojas
  email: dovrim@yahoo.com
  url: ''
author_login: Suvirintojas
author_email: dovrim@yahoo.com
wordpress_id: 162
wordpress_url: http://localhost/site/new/asmenine_nuomone_-_intel_ir_marketingas/
date: '2009-01-24 01:28:36 +0200'
date_gmt: '2009-01-24 01:28:36 +0200'
categories:
- Naujienos
---
<p><i>Intel</i> su <i>AMD</i> jau ilgą varžosi procesorių rinkoje, mums pateikdami vis naujus procesorius, su vis didesniais dažniais ir/arba branduolių skaičiumi. Tačiau kartais tas varžymasis perauga ne į didesnius FPS žaidimuose ar greitesnį darbą daugelypės terpės sferoje (ko mums, vartotojams, labiausiai ir reikia), o tiesiog gražiai ant popieriaus atrodančius ir dažniausiai labai brangiai kainuojančius „inžinierinės minties šedevrus“, už kurių slepiasi ne išsižioti verčiantis našumas, o didingasis marketingas. Šįkart norėčiau plačiau pakalbėti apie <i>Intel</i> buvusius marketingui pritaikytus produktus ir apie naująjį jo pritaikymo atvejį – <i>Intel Skulltrail</i>. </p>
<p>Taigi, pradžiai, šiek tiek netolimos istorijos, supažindinančius skaitytojus, kaip kartais būtent marketingas, o ne pačio reklamuojamo produkto našumas tampa svarbiausiu ginklu, kovojant dėl pirkėjų pinigų.<br />
<br />Vienas iš jų, ir daugeliui puikiai žinomas – architektūra <i>Netburst</i> (pavadinimas paprastiems pirkėjams –  Pentium 4 arba P4) ir prieš ją, bet trumpesniam laikui, pasirodę RDRAM. Iki <i>Netburst</i> pasirodymo, <i>AMD Athlon</i> ir <i>Intel Pentium</i> serijų, vienodų dažnių procesorių rezultatai nesiskyrė dideliu skirtumu, tad buvo galima teigti – kurios kompanijos procesorius yra didesnio dažnio, tas ir  bus greitesnis. Todėl ilgainiui pirkėjų sąmonėje susiformavo nuomonė, kad reikia pirkti tą procesorių, kuris turi daugiau megahercų.<br />
<br />Tą puikiai suprato <i>Intel</i> rinkodaros ekspertai, tad netrukus gimė P4 su  NETBURST, kuri buvo pranašesnė už senąją P6 (jos pagrindu kurti <i>Pentium 3</i> bei <i>Pentium M</i> serijos procesoriai) tik keliais pridėtais instrukcijų rinkiniais (SSE2) ir didesniu dažnio potencialu (kuris gi yra tiesiausias kelis link pinigų). Kaito naujieji super reklamuojami P4 daugiau už P3, ir kas svarbiausia – vienodo dažnio procesorių kovoje P4 pralaimėdavo (tiksliau, labai stipriai pralaimėdavo) P3. Graudų vaizdą pagerindavo tik testai, kur buvo išnaudojama SSE2. Tačiau <i>Netburst</i> stiprybė, kas be ko, buvo dažnis. Su P6 tuo metu iš jėgos buvo galima ištraukt tik 1700 Mhz, o <i>Netburst</i> tai buvo vieni juokai. Tad netrukus (išėjus 130nm <i>Northwood</i> branduoliui) prasidėjo milžiniškas dažnio kėlimas – per metus maksimalus <i>Intel</i> procesoriaus dažnis pakilo nuo 1.7 iki 3.06 Ghz!<br />
<br /><i>AMD</i>, nors ir sugebėjo varžytis su <i>Intel</i> procesorių našumo klausimu, dažnio karas buvo smarkiai pralaimimas. Teko pradėt naudotis taip vadinamais reitingais, nes eilinis pirkėjas tikrai nenorėjo pirkti 1.4 Ghz "Athlon'o", kai galėdavo nupirkti 1.7 Ghz "Pentium'ą" (kuris, beje, už Athloną greitesnis nebuvo). Tad, pavyzdžiui <i>AMD Athlon XP</i> 1,33 Ghz tapo <i>Athlon XP 1500+</i>. Ir nors <i>AMD</i> oficialiai žiniasklaidai teigė, kad reitingais žymimas naujųjų <i>AthlonXP</i> pranašumas prieš senuosius, tačiau tiesa buvo paprasta – skaičiukas su pliusu  parodydavo <i>Pentium 4</i> greičio ekvivalentą – <i>AMD</i> buvo priversta prisitaikyti prie "Čipzillos" marketingo galybės ir pirkėjų neišmanymo. Tuo tarpu <i>Intel</i> ir toliau žadėjo vis naujas aukštumas – jei būtų išsipildę 2000 metų <i>Intel</i> pažadai, dabar jau turėtume 10 Ghz procesorių. Tačiau viskas gavosi ne taip, kad tikėtasi.</p>
<p>Dėl <i>Netburst</i> architektūros procesoriaus išskiriamo didelio šilumos kiekio dažnis po trijų Ghz kilo lėtai (tam nemažos įtakos turėjo, švelniai tariant, ir nepasisekęs <i>Prescott</i> branduolys), o <i>AMD</i> išleido naują procesorių architekūrą, kuri ne tik buvo greita, bet ir puikiai tinkanti marketingui (pirkėjams patiko pavadinime šmėžavę tačiau iki šiol mažai kam reikalingi 64 bitai) – <i>K8</i>. Naujieji <i>Athlon 64</i> buvo pigesni, greitesni, ir mažiau kaito už <i>Intel</i> siūlomus procesorius, tad buvo taip perkami, kad <i>AMD</i> dažnai nesugebėdavo patenkinti jų paklausos.<br />
<br />Kadangi kompanijos rinkos dalis sparčiai kilo, konkurentai <i>Intel</i> suprato, kad <i>Netburst</i> savo atgyveno – jei anksčiau šis marketingo stebuklas našumo kovą prieš <i>K7</i> dažnai laimėdavo dėl savo milžiniško dažnio, tai prieš <i>K8</i> jis buvo prastesnis viskuo (išskyrus dažnį žinoma).<br />
<br />Tad vien "kukurūziniais megahercais" kelerius metus stalinių kompiuterių rinkoje pirkėjus viliojusi <i>Intel</i> staiga išleido visiškai naują architektūrą pavadintą <i>Core</i>, kuri skyrėsi nuo <i>Netburst</i> kaip diena nuo nakties – <i>Core</i> pasižymėjo fantastišku "Perfomance per Watt" (našumas watui) santykiu, kuris pas <i>Netburst</i> buvo tiesiog tragiškas. Apie "<i>Core</i> vs. <i>K8</i> (arba jau <i>Core</i> vs. <i>K10</i>) kovą dauguma skaitytojų jau viską žino, tad čia mano trumpasis <i>Netburst</i> istorijos atpasakojimas ir užsibaigia. Tačiau norėčiau paminėti, kad būtent <i>Intel</i> reklamuota „Megaherts Power“ atsisuko prieš juos pačius, išleidžiant <i>Core</i>. Dėl to <i>Intel</i> atsisakė ne tik milžinišką populiarumą turėjusio <i>Pentium</i> logotipo (kaipgi bus naujas "Pentiumas" 2 Ghz greitesnis už seną 3.8 Ghz :)?), bet ir iš viso pradėjo vengti rašyti procesoriaus dažnį. </p>
<p>Dabar norėčiau trumpai skaitytojams paminėti kitą inžinierinės minties šedevro - operatyviosios atminties tipo RDRAM istoriją. Tačiau skirtingai nei <i>Netburst</i> atveju, <i>Intel</i> iš RDRAM turėjo daug daugiau nuostolių, nei naudos.<br />
<br />Pradžiai, truputį nukrypsiu nuo temos. Daug kam turbūt yra tekę girdėti apie <i>PlayStation 3</i> naudojamą atminties technologiją XDR, kuri, atrodytų, yra viskuo pranašesnė už dabar populiariąją DDR2 (na, išskyrus kainą), tačiau nesusilaukia didelio gamintojų palaikymo. O nesusilaukia todėl, kad ją pagamino nykštukinė kompanija <i>Rambus</i>, kurios vardu "kompiuterastai" iki šiol, prisimindami <i>Rambus</i> draugystę su <i>Intel</i>, gąsdina savo vaikus gūdžiais žiemos vakarais :). </p>
<p>Dabar apie viską iš pradžių – 1999 m. <i>Intel</i> paskelbė, kad savo ateitį susieja su <i>Rambus</i> pagaminta atminties technologija RDRAM, kuri turėjo būti tikras žingsnis į priekį atminties pasaulyje – <i>RDRAM</i> dirbo 800 Mhz dažniu, kai tuo tarpu rinkoje populiariausias SDRAM vos 100 Mhz. Toks dažnis RDRAM leido pasiekti fantastišką 1600 Mb/s duomenų pralaidą, kuri buvo dvigubai didesnis už SDRAM PC-100 standarto tuo metu išvystytą 800 Mb/s. RDRAM rodė tiesiog fenomenalią spartą įvairaus tipo atminties testuose (kad ir: http://www.xbitlabs.com/images/cpu/athlon-1200/sandra-alu.gif), tad tai bent jau iš pradžių užgožė du didelius jos minusus – kelis kart didesnę kainą, nei senųjų SDRAM modulių, ir iki tol nematytą kaitimą – dėl jo RDRAM atminties moduliai turėjo būti aprūpinti radiatoriais.<br />
<br />Tačiau kad ir koks puikus būtų greitis ant popieriaus ar testuose, RDRAM nerodė to neįtikėtino greičio paprastuose, kasdieninėse užduotyse dėl savo didelio gaišties laiko (Latency). Marketingo burbulas taipogi neveikė taip gerai, kaip <i>Netburst</i> atveju, tad dideliam <i>Intel</i> nusivilimui, žmonės tiesiog pradėjo pereidinėti į <i>AMD</i> pusę, arba pirko pigias motinines plokštes su SDRAM, nes ne tik patys RDRAM moduliai, bet ir jiems skirtos pagrindinės plokštės pasižymėjo nemažomis kainomis.<br />
<br /><i>Intel</i> dar bandė gelbėtis - pristatė naujus lustų rinkinius, ir skelbė apie naujojo RDRAM PC-1066 tipo modulių gerumą, tačiau niekaip negalėjo iki plačiąją vartotojų masę tenkinamos ribos sumažinti RDRAM modulių kainą. O sumažinti negalėjo, nes atminties gamintojai, sumokėję milžiniškus pinigus <i>Rambus</i> už licenzijas gaminti RDRAM, stengėsi iš RDRAM gaminimo išmelšti kiek įmanoma daugiau pelno.<br />
<br />Tuo tarpu konkurentai nesnaudė – pasirodė SDRAM PC-133 atminties modulių standartas, o horizonte jau pradėjo matytis ir RDRAM žudikas DDRAM (kuri nemaža dalis mūsų sėkmingai naudoja iki šiol). Kadangi <i>Intel</i> negalėjo šitos atminties naudoti dėl pasirašytos sutarties su <i>Rambus</i> (sutartyje buvo numatytas įspareigojimas <i>Intel</i> kompanijai nenaudoti jokios kitos atminties, kurios pralaida siekia daugiau nei 1000 Mb/s (SDRAM PC-133 atveju ji siekė 1066 Mb/s)), tai galėjo labai skaudžiai atsiliepti <i>Intel</i> finansams. Kompanija tai suprato, ir nutarė kuo greičiau nutraukti nepasisekusią "draugystę" su <i>Rambus</i>. Tačiau pastarasis amtinties lustų gaminotjas galvojo kitaip. Derybos truko kelerius metus, kol galiausiai buvo sutarta, kad <i>Intel</i> už nutrauktą sutartį turės <i>Rambus</i> sumokėti 200 milijonų dolerių kompensaciją.<br />
<br />(Beje, <i>Rambus</i> vėliau, dėl, tiesiogine to žodžio prasme, pavogtų atminties patentų prisiteisė ir iš kitų atmintį gaminančių kompanijų nemažas sumas, tad turi prastą reputaciją tarp nemažos dalies įmonių, tačiau tai netrukdo jai įnešti naujų vėjų į atminties gaminimo pasaulį).  Taigi, RDRAM vietoj tikėtosi pelno <i>Intel</i> kompanijai atnešė tik nuostolių.<br />
<br />Žlugo dar viena <i>Intel</i> marketingo strategija.</p>
<p>Ką gi, pagaliau priėjome prie to, dėl ko sugalvojau rašyti šį straipsnį apie lustų gamybos giganto marketingo ypatumus kompiuterių rinkoje.<br />
<br />Tai jau dabar reklamuojama platforma <i>Skulltrail</i>, kuri turėtų tapti tikra svajone kiekvienam žaidėjui – būtent jiems, pasak <i>Intel</i>, ji yra ir skirta. Techninės charakteristikos tikrai stebina – platformai rekomenduojami du <i>Penryn</i> architektūros 3.2 Ghz <i>Core 2 Extreme QX9775</i> procesoriai, turintys po keturis branduolius (iš viso aštuoni!) ir 12 MB antrojo lygio atminties.<br />
<br />Prie to prisideda ir galimybė turėti ne tik <i>Crossfire</i>, bet ir <i>SLI</i> būdu sujungtas vaizdo plokštes. Dėl <i>Crossfire</i> palaikymo <i>Skulltrail</i> platformoje klausimų nekilo, bet žinia dėl pagaliau galimo SLI palaikymo, žinant <i>Nvidia</i> nenorą dalintis šia technologija, teigiamai nustebino daugelį. Kas be ko, <i>Nvidia</i> neleido <i>Intel</i> kompanijai taip lengvai „įsivesti“ – <i>Skulltrail</i> darbuosis du <i>nForce 100</i> lustai, atsakingi už SLI palaikymą.<br />
<br />Taigi, iš pirmo žvilgsnio, naujoji platforma atrodo išites įspūdingai. Tačiau taip pat buvo ir su <i>Netburst</i> bei RDRAM, ar ne :)? Pasistengsiu neišsiplečiant skaitytojams paaiškinti, kodėl <i>Skulltrail</i>, mano nuomone, yra eilinis <i>Intel</i> merketingo ekspertų, o ne inžinierių "kūrinys".<br />
<br />Pradėkim nuo svarbiausio dalyko, kodėl <i>Skulltrail</i> netaps populiari – ogi, tiesiog sunkiai suvokiama platformos kaina. <i>QX9775</i> procesorius oficialiai kainuoja 1499 JAV dolerius. Kadangi <i>Skulltrail</i> rekomenduojami du procesoriai, vien už juos teks palikti nemažiau 3000 "žalių". Tačiau ne tik procesorių kaina gąsdina – specialiai platformai sukurtos motininės kaina taipogi bus, švelniai tariant, nemaža - 600 dolerių (priminsiu, kad už dabartinius motininių "TOPus" pirkėjai nemoka daugiau 350-ies "baksų"). O kur dar prisiminus sumas, reikalingas išleisti už tinkamą E-ATX standarto motininei korpusą, dvi (keturias?) High-End vaizdo plokštes, mažiausiai 1000 W maitinimo bloką ir brangią FB-DIMM operatyviąją atmintį...</p>
<p>Su FB-DIMM dabar ir norėčiau skaitytojus trumpai supažindinti. FB-DIMM yra grynai serveriams sukurta operatyvioji atmintis, naudojanti tuos pačius "čipus", kaip ir DDR2 (ir naudosianti tuos pačius DDR3), tačiau turinti papildomą valdiklį AMB ir šiek tiek kitokį veikimo principą. Sukurta FB-DIMM buvo, kad kiltų mažiau problemų su milžiniškais atminties kiekiais, naudojamais serveriuose – tam gelbėja kiekviename FB-DIMM modulyje esantis jau minėtas AMB valdiklis.<br />
<br />Trumpai sužinojus, kas tie FB-DIMM yra, galima pakalbėt apie jų minusus, ir kodėl jie netinka <i>Skulltrail</i>. Pradžiai reikia paminėti, kad FB-DIMM kaista ir kainuoja kelis kartus daugiau, nei paprasti DDR2 operatyviosios atminties moduliai. Ką jau kalbėt apie tai, kad nėra "turbinimui" skirtų FB-DIMM atminties modulių (kol kas pasigirdo gandų apie specialiai <i>Skulltrail</i> ruošiamus FB-DIMM 800 CL3, kas tikrai juokinga, žinant naujųjų turbinimui skirtų DDR2 ir DDR3 spartinimo potencialus), o būtent į spartintojus dažnai orientuojama <i>Skulltrail</i>. Kyla natūralus klausimas – kodėl <i>Intel</i> "suporavo" <i>Skulltrail</i> su FB-DIMM? Kol kas atrodo atsakymas paprastas – tiesiog iš skubėjimo ar nenorėjimo kurti naują lustų rinkinuką, palaikantį paprastus DDR2. Tenka priminti, kad <i>Skulltrail</i> rekomenduojama motininė turės <i>Intel</i> serveriams kurtą "čipsetą", kuris, kas be ko, palaiko tik FB-DIMM. <i>Intel</i> taupo ten, kur nederėtų...<br />
<br />Šiek tiek apie tai, kas tikrai mus lydės su naująja platforma – tai kaitimas. Vos pamatę <i>QX9775</i> specifikacijas, kompiuterių entuziastai išsigando išvydę tik liūdnais, <i>Intel</i> gerbėjams, procesorių <i>Smithfield</i>, laikais matytus skaičius – 136 W TDP! Ką gi tai reiškia? O reiškia tai, kad ir kiek <i>Intel</i> kalbėtų apie mažą <i>Core</i> kaitimą ir 45nm pliusus, naujojo procesoriaus kaitimas tiesiog milžiniškas. O visiems, norintiems turėti <i>Skulltrail</i>, teks susitaikyti su net dvejomis tokiomis "krosnimis" kompiuterio korpuse – bent jau žiemą šilta bus :).     </p>
<p>Dabar trumpai apie pačios <i>Skulltrail</i> spartą. Žinant jos specifikacijas, testuose turėtume pamatyti anksčiau nematytą greitį. Tačiau gi ne testus žaisime, o žaidimus! O su žaidimais ne viskas taip gerai, kaip turėtų būti - iki šiol vos keletas žaidimų palaiko 4 branduolius (ir tai, labiau teoriškai), ką jau bekalbėti apie aštuonis. Prisiminus žaidimų reiklumą operatyviąjai atminčiai ir lėtąją FB-DIMM, <i>Skulltrail</i> išvis mažai kas šviečiasi.<br />
<br />Aišku, visada yra žmonių, žinančių kur išnaudot daug branduolių - dirbantiems su video medžiaga bei D <i>Skulltrail</i> tikrai būtų naudingas, jei ne vienas bet – už sumą, prašomą už <i>Skulltrail</i>, įmanoma įsigyti tikrai geresnį ir daug pigesnį <i>Apple</i> ar kitos kompanijos produktą. Maža to - priminkime <i>Intel</i> žodžius - ši platforma orientuota tiesiogiai į "gamer'ius".<br />
<br />Na ką gi, lygtai viskas – tikiuosi neprailgo mano šiokia tokia istorijos pamoka ir ne visiems priimtini pamąstymai. Tikiuosi, bent keletas skaitytojų geriau suprato, kad marketingas - daiktas rimtas, ir su juo daug ką galima nuveikti... </p>
<p></p>
