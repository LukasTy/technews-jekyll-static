---
layout: post
status: publish
published: true
title: "(SP) NOD apie naują viruso Conficker atmainą"
author:
  display_name: SB
  login: SB
  email: sb.technews.lt@gmail.com
  url: ''
author_login: SB
author_email: sb.technews.lt@gmail.com
wordpress_id: 3322
wordpress_url: http://localhost/site/new/sp_nod_apie_plinta_nauja_virsuo_conficker_atmaina/
date: '2009-03-25 17:07:21 +0200'
date_gmt: '2009-03-25 17:07:21 +0200'
categories:
- Naujienos
---
<p>Internete sparčiai plinta nauja kirmino tipo viruso Conficker versija. Ankstesnės šio viruso versijos sutrikdė tūkstančių kompiuterių visame pasaulyje darbą. Pasak kompiuterių saugumo ekspertų, naujoji Win32/Conficker.X modifikacija kelia dar didesnę grėsmę nei jos pirmtakai. Virusas puikiai parengtas plataus masto kompiuterių atakoms ir duomenų vagystėms.</p>
<p>Nauja viruso versija žaibiškai plinta ne tik pasinaudodama „Windows“ šeimos operacinių sistemų saugumo spraga, bet ir per nešiojamas duomenų atmintines. Užkrėsta sistema tampa viruso kūrėjų valdomo užgrobtų kompiuterių tinklo dalimi. Tokie tinklai naudojami masiniam nepageidaujamų elektroninio pašto laiškų siuntinėjimui, virtualioms atakoms.</p>
<p>„Išskirtinė naujosios „Conficker“ versijos savybė yra tai, kad ji žymiai padidins bandomų užkrėsti sistemų skaičių balandžio 1 dieną. Jau dabar „Conficker.X“ kasdien užkrečia šimtus kompiuterių, tad kitą savaitę galime sulaukti dar spartesnio šio viruso plitimo – jis kasdien gali įsikurti 50 tūkstančių ar daugiau kompiuterių“, - pasakoja Darius Černeckis, pasaulinės kompanijos ESET saugumo sprendimus atstovaujančios bendrovės „NOD Baltic“ pardavimų vadovas.</p>
<p>Anot specialisto, nemažai problemų gali kilti ir dėl to, kad „Conficker“ veikimo principai ir iš virusu užkrėstų kompiuterių suformuotų tinklų valdymas saugumo ekspertų dar nėra pakankamai ištirti.</p>
<p>„Visą dėmesį skiriame šio viruso plitimo stebėsenai ir netgi planuojame darbuotojų skaičiaus virusų tyrimo laboratorijoje didinimą artėjant lemtingajai balandžio 1 dienai. Pasitelkę proaktyvius sekimo metodus, sėkmingai identifikavome naujas „Conficker“ viruso versijas“, - teigė ESET virusų laboratorijos vadovas Juraj Malcho. </p>
<p>„Conficker“ vadinamas vienas pavojingiausių virusų kompiuterių grėsmių istorijoje, nes jis vienu metu sugeba užkrėsti milžinišką asmeninių kompiuterių skaičių. „Svarbiausias šio viruso kūrėjų tikslas – sukurti negirdėto masto užkrėstų kompiuterių tinklą, kurį galėtų panaudoti masinei interneto infrastruktūros atakai ir šnipinėjimui“, - teigia J. Macho.<br /></p>
