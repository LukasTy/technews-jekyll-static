---
layout: post
status: publish
published: true
title: "(SP) Lietuvos vienkiemių gyventojams – beveik 2000 mobiliųjų telefonų"
author:
  display_name: SB
  login: SB
  email: sb.technews.lt@gmail.com
  url: ''
author_login: SB
author_email: sb.technews.lt@gmail.com
wordpress_id: 3605
wordpress_url: http://localhost/site/new/sp_lietuvos_vienkiemiu_gyventojams__beveik_2000_mobiliuju_telefonu_/
date: '2009-06-11 18:43:25 +0300'
date_gmt: '2009-06-11 18:43:25 +0300'
categories:
- Naujienos
---
<p>Beveik 2000 Lietuvos vienkiemių ir nutolusių vietovių gyventojų nuo šiol ištikus nelaimei galės operatyviai išsikviesti pagalbą. Mobiliųjų telekomunikacijų bendrovė <i>Omnitel</i> kartu su Policijos departamentu dovanoja jiems mobiliuosius telefonus su išankstinio mokėjimo kortelėmis, kurias visus metus kas mėnesį <i>Omnitel</i> papildys 10 Lt suma. Už ją vienkiemių gyventojai galės paskambinti ne tik pagalbos tarnyboms, bet ir artimiausiam kaimynui ar giminaičiui.  </p>
<p>„Sunkmetį lengviau išgyventi integruotai bendruomenei, kurios nariai padeda vieni kitiems ir neturi kliūčių vieni su kitais susisiekti. Džiaugsiuos, jei <i>Omnitel</i> mobilusis ryšys ne tik padės nuošalių vietovių gyventojams ištikus nelaimei, bet ir leis jiems saugiau ir patogiau jaustis kiekvieną dieną,“ – pristatydamas programą sakė <i>Omnitel</i> prezidentas Antanas Zabulis.</p>
<p>Pasak Policijos generalinio komisaro pavaduotojo Sauliaus Skvernelio, pastaruoju metu padaugėjo nusikaltimų, ypač turtinių, todėl nutolusių vietovių gyventojų saugumas tapo dar aktualesnis. „Manau, vien faktas, kad žmogus turi galimybę greitai išsikviesti policiją ar paskambinti kaimynui, yra gera prevencinė priemonė. Policijos pareigūnams taip pat lengviau operatyviai reaguoti, nes valstybinių institucijų ir privačių kompanijų dėka sunkiai pasiekiamų gyventojų kasmet vis mažiau,“ – sakė S.Skvernelis.    </p>
<p>Vienkiemių ir nutolusių vietų gyventojus, kuriems būtų reikalingi mobilieji telefonai su ryšiu, rekomendavo vietos policijos darbuotojai. Telefonus gavę gyventojai savo namus galės pažymėti specialiu lipduku, kuriuo tikimasi ne tik atbaidyti nusikaltėlius, bet ir informuoti ryšio neturinčius kaimynus.  </p>
<p>Pareigūnų vertinimu, šie nedidelės vertės mobilieji telefonai su pagrindinėmis funkcijomis neturėtų traukti nusikaltėlių dėmesio. Juolab kad telefonus ypač lengva atpažinti: šio modelio mobilieji telefonai Lietuvoje nėra parduodami, be to, visi programos mobilieji telefonai yra žymėti ir užregistruoti policijoje.</p>
<p>Policijos identifikuotiems sunkiausiai pasiekiamiems gyventojams telefonai bus išdalyti bendradarbiaujant su šalies apskričių ir rajonų teritorinėmis policijos įstaigomis, kaip planuojama – iki liepos vidurio. Gaudami telefonus su mobiliuoju ryšiu, gyventojai niekuo neįsipareigoja bendrovei <i>Omnitel</i>. </p>
