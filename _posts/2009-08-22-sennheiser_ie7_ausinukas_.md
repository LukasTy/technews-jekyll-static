---
layout: post
status: publish
published: true
title: Sennheiser IE7 ausinukas
author:
  display_name: eZx
  login: eZx
  email: ugnius.babinskas@technews
  url: ''
author_login: eZx
author_email: ugnius.babinskas@technews
wordpress_id: 3947
wordpress_url: http://localhost/site/new/sennheiser_ie7_ausinukas_/
date: '2009-08-22 09:22:23 +0300'
date_gmt: '2009-08-22 09:22:23 +0300'
categories:
- Multimedia įrenginiai
- Apžvalgos
---
<p><img src="http://ezx.technews.lt/images/Products/Sennheiser_IE7/Papildomi%20paveiksleliai/banner.jpg" /></p>
<p>Jau ganėtinai seniai mūsų portalo apžvalgų kolekcija nebuvo papildyta įdomiomis garso įrangos apžvalgomis. Manau, nesuklysiu teigdamas, kad daugelis mūsų skaitytojų to tikrai pasigedo. Ketiname ištaisyti šią spragą ir šiam kartui pasiūlyti Jums paskaityti mano parengtą straipsnį, kuriame apžvelgsiu gerai žinomo vokiečių gamintojo <i>Sennheiser</i> produktą. Tai aukštos klasės „in-ear“ tipo ausinės <i>IE7</i>, priskiriamos ne taip jau ir seniai pasirodžiusiai <i>Professional Portable</i> produktų linijai. Kadangi tai tik antrasis mano darbas susijęs su garso prietaisais, labai laukiu skaitytojų pastabų dėl apžvalgos kokybės.</p>
<p><b>TURINYS:</b></p>
<p>> <b><i>Apie gamintoją</i></b><br />
<br />> <b><i>Pakuotė ir komplektacija</i></b><br />
<br />> <b><i>Pirmas žvilgsnis ir techniniai duomenys</i></b><br />
<br />> <b><i>Testavimas</i></b><br />
<br />> <b><i>Išvados</i></b></p>
<p><b>Apie gamintoją</b></p>
<p>Visu pirma kas tas <i>Sennheiser</i>? Iš tikrųjų nustebčiau jei sužinočiau, kad tarp kokybišką garsą vertinančių žmonių atsirastų toks, kuris nėra net „kažko girdėjęs“ apie <i>Sennheiser</i>. Bet kokiu atveju, kadangi mūsų portale apie šio gamintojo produkciją rašome pirmą kartą pasidalinsiu kai kuriais faktais apie kompaniją, kuri visame pasaulyje garsėja kaip kokybiškos garso technikos gamintoja. </p>
<p>Kompanijos prekių asortimentą sudaro aukštos bei vidutinės klasės mikrofonai, ausinės, telefonijos aksesuarai, konferencijų sistemos ir netgi aviacijos garso įranga. Visa įmonės gaminama produkcija orientuota tiek į verslo sektorių, tiek į profesionalus ir galiausiai paprastus vartotojus. <i>Sennheiser</i> savo gyvavimo pradžią datuoja dar 1945-aisiais metais, kuomet praėjus tik kelioms savaitėms po antrojo pasaulinio karo pabaigos, verslą plėtoti pradėjęs Dr. Fricas Senhaiseris (Fritz Sennheiser), kartu su keliais savo draugais inžinieriais iš Hanoverio Universiteto, įkūrė <i>Laboratorium Wennebostel</i> (<i>Lab-W</i>) vardu pakrikštytą nedidelę firmelę, kuri specializavosi vamzdelinių voltmetrų (voltmetras - įtampos matavimo prietaisas) gamyboje. Prabėgus metams bendrovė pristatė pirmąjį savo mikrofoną <i>DM-1</i> taip įžengdama į naują produktų segmentą. Bėgant laikui įmonė ėmė gaminti vis platesnio asortimento įrangą pasižymėdama nemažu skaičiumi inovacijų. 1958 metais į <i>Sennheiser Electronics</i> pervadinta įmonė iki pat XXI a. pradžios plėtė savo veiklą: buvo gaminama dar daugiau įvairios garso elektronikos prietaisų, kompanija atidarė savo filialus Airijoje, Anglijoje, Nyderlanduose, Belgijoje, Danijoje, JAV, Kanadoje, Meksikoje, Indijoje, Singapūre. Šiuo metu kompanija yra privati bendrovė valdoma Fritso sūnaus - Jorgo Senhaiserio (Jörg Sennheiser), kurioje dirba daugiau kaip pusantro tūkstančio žmonių. </p>
<p><b>Pakuotė ir komplektacija</b></p>
<p><i>IE7</i> ausinių įpakavimas – tai nedidelių išmatavimų iš labai tvirto plastiko pagaminta juodos spalvos dėžutė su iš kartonine viršutine, pilkų tonų dalimi. Būtent ant jos ir yra pavaizduota produkto fotografija, pavadinimas ir žinoma gamintojas bei prierašas, kad laikau rankose itin dideliu tikslumu garsą atkuriantį daiktą. Akys iš karto užkliuvo už geltonu šriftu išspausdinto „Open here“ užrašo apatinėje dalyje ir nieko nelaukęs tą ir padariau – atidariau viršutinę dalį. Čia, po skaidriu plastiku, minkštai tupi patupdytos pačios ausinės ir matosi keletas ausinių kištukų. Man visuomet patiko gaminių pakuotės, kuriose dar jos neatidarius galima apžiūrėti kam ketinama išleisti pinigus, todėl teigiamai vertinau bendrovės sprendimą pasirinkti būtent tokį įpakavimo būdą. Galinėje dėžutės dalyje šešiomis kalbomis (anglų, vokiečių, prancūzų, ispanų, italų ir olandų) aprašytos svarbiausios ausinių savybės ir techninės charakteristikos. Čia taip pat randame nedidelių išmatavimų holograminį lipduką užtikrinantį produkto originalumą. Apačioje dvejais paveikslėliais pavaizduota pakuotės atidarymo procedūra ir žinoma brūkšninis kodas. Kairiajame šone trejomis kalbomis parašytas visas dėžutės turinys, tuo tarpu dešiniajame pateiktas žiupsnelis saldžių žodžių apie gamintoją bei pačias ausines, galiausiai nurodyta su kokio tipo įrenginiais (CD/MP3/iPod/iPhone/DVD) šios ausinės labiausiai tinkamos aukštos kokybės garso atkūrimui.</p>
<p><a class="ns" href="http://ezx.technews.lt/images/Products/Sennheiser_IE7/Nuotraukos/Sennheiser_IE7_package_front_1200px.jpg">
<div class="imgright"><img src="http://ezx.technews.lt/images/Products/Sennheiser_IE7/Nuotraukos/Sennheiser_IE7_package_front_300px.jpg"  /></div>
<p></a><a class="ns" href="http://ezx.technews.lt/images/Products/Sennheiser_IE7/Nuotraukos/Sennheiser_IE7_package_front_opened_fullly_620px.jpg"><br /><img src="http://ezx.technews.lt/images/Products/Sennheiser_IE7/Nuotraukos/Sennheiser_IE7_package_front_opened_fullly_300px.jpg" /><br /></a></p>
<p>Nukirpęs pakuotę apačioje juosiantį skaidraus plastiko dirželį atidariau įpakavimą ir joje radau kiek kompaktiškesnės dėžutės dalį, kurioje ir yra paguldytos ausinės. Pakėlus ją, po apačia radau viršutinę dalį skirtą uždarymui (kaip supratau vėliau kompaktiškesnė dėžutė yra skirta patogiam ir saugiam ausinių pernešimui). Sidabro spalvos metalu dengtoje plastikinėje dėžutėje buvo sudėti, likę komplektacijos priedai - šešiomis skirtingomis kalbomis parašyti, kišeniniai naudojimo instrukcijų lankstinukai, ausinių prisegimui prie drabužių skirtas plastikinis segtukas, du kabliukai patogesniam ausinių laido pravedimui ant ausies ir visas tuntas ausinių kištukams skirtų antgalių. Pastarieji yra esminė gero garso atkūrimo sąlyga, taigi juos aprašysiu kiek plačiau kitoje apžvalgos skiltyje. </p>
<p><a class="ns" href="http://ezx.technews.lt/images/Products/Sennheiser_IE7/Nuotraukos/Sennheiser_IE7_metal_case_1200px.jpg"><br /><img src="http://ezx.technews.lt/images/Products/Sennheiser_IE7/Nuotraukos/Sennheiser_IE7_metal_case_620px.jpg" /><br /></a></p>
<p>Galinėje paslankios dėžutės, skirtos ausinių nešiojimui, dalyje radau dar vieną priedą, kuris galvoje nevalingai privertė atsirasti mintims apie vokiečių pedantizmą – tai nedidelė plastikinė lazdelė su plonyčiu pailgos kilpos formos vielos galu, ausinių antgalių bei pačių ausinių garso išėjimo kanalų valymui. Išties maloni ir pravarti smulkmena. Taip pat galinėje dalyje yra atidaroma niša minėtų kabliukų įsidėjimui, o priekinėje keturi maži smaigaliai ant kurių galima užmauti dvi papildomas poras antgalių. Taigi su šia dėžute kiekvienas vartotojas gali nešiotis viską ko reikia saugiam ir patogiam ausinių eksploatavimui.</p>
<p><a class="ns" href="http://ezx.technews.lt/images/Products/Sennheiser_IE7/Nuotraukos/Sennheiser_IE7_earbuds_%26_cleaning_tool_1200px.jpg"><br /><img src="http://ezx.technews.lt/images/Products/Sennheiser_IE7/Nuotraukos/Sennheiser_IE7_earbuds_%26_cleaning_tool_620px.jpg" /><br /></a></p>
<p> <b>Pirmas žvilgsnis ir techniniai duomenys</b></p>
<p>Pirmą kartą kiek kruopščiau apžiūrėjus ausines man patiko keli dalykai. Visu pirma kokybiškas, tvirtas plastikas. Kadangi pats esu naudojąsis tik keliomis „in-ear“ tipo, žemos klasės ausinėmis toks pastebėjimas yra kiek subjektyvus, tačiau netgi keletą kartų iš gana didelio aukščio ausinėms nukritus ant betono, jos net nesusibraižė ir veikė kuo puikiausiai. Antra – ausinės yra itin patogios. Žinoma, kad jos būtu patogios kiekvienam, gamintojas komplektacijoje pateikė net trijų tipų kištuko antgalius: trijų dydžių (mažo, vidutinio ir didelio) įprastus guminius, trijų dydžių silikoninius ir dviejų dydžių (mažo ir didelio) putplasčio pagrindu pagamintus guminius antgalius. Visi jie skiriasi ne tik dydžiais ar pagaminimo medžiaga, bet ir forma, taigi kiekvienas ras tinkamą būtent savo ausims. Nekantraudamas užgirsti <i>IE7</i> ausinėmis atkuriamus garsus ant ausinių užmoviau pirmus pasitaikiusius mažo dydžio silikoninius antgalius, tačiau nusivyliau tiek patogumu, tiek garso kokybe ir praleidau gerą pusvalandį kol susiradau sau tinkamiausius – didelio dydžio įprastos gumos antgalius. Pradžioje buvau kiek nustebintas kokią didelę įtaką garso atkūrimui turi tinkamo antgalio pasirinkimas, kadangi, be to, negalima klausyti absoliučiai jokios muzikos. Suvokęs tai iš karto susimąsčiau – ar negalima nusipirkti atsarginių, jeigu kartais atsitiktų taip, kad su ausinėmis pridedami suplyštų ar būtų pamesti. Pasidomėjęs tuo išsamiau sužinojau, jog vis dėl to tokios galimybės nėra, o tai mano galva nėra teigiama brangių, aukštos klasės ausinių savybė. Dar vienas dalykas, kurio pakeisti neįmanoma – tai ausinių kabelis. Nors jis yra ganėtinai tvirtas ir kitaip negu prastesnių ausinių atveju nepasižymi tamprumu, tačiau vis dėl to nėra izoliuotas kiek labiau aplinkos poveikiams atsparia medžiaga. </p>
<p><a class="ns" href="http://ezx.technews.lt/images/Products/Sennheiser_IE7/Nuotraukos/Sennheiser_IE7_package_contents_1200px.jpg">
<div class="imgright"><img src="http://ezx.technews.lt/images/Products/Sennheiser_IE7/Nuotraukos/Sennheiser_IE7_package_contents_620px.jpg"  /></div>
<p></a><a class="ns" href="http://ezx.technews.lt/images/Products/Sennheiser_IE7/Nuotraukos/Sennheiser_IE7_ear_adapters_1200px.jpg"><br /><img src="http://ezx.technews.lt/images/Products/Sennheiser_IE7/Nuotraukos/Sennheiser_IE7_ear_adapters_620px.jpg" /><br /></a></p>
<p>Gamintojas didesnio komforto dėlei taip pat pridėjo jau minėtus kabliukus (minkštu plastiku aptrauktas vielutes). Nors jie ausinių nešiojimui nėra būtini, man pasirodė kaip tikrai naudingas ir patogus priedas. Kabliukai turi griovelį į kurį patalpinus tam tikrą laido atkarpą juos galima užsidėti ant ausies ir atitinkamai pagal ausies dydį palanksčius pritvirtinti. Deja, tačiau tai sukelia papildomų „žaidimų“ ausines naudojant kelis kart į dieną, kadangi norint susidėti jas į nešiojimui skirtą dėžutę, būtina kaskart nuiminėti kabliukus, kadangi su jais to padaryti nepavyks.</p>
<p>Dar vienas, subjektyviai vertinamas aspektas yra ausinių dizainas. Man asmeniškai jis labai patiko. <i>IE7</i> atrodo gražiai ne tik gulinčios ant stalo tačiau ir įkištos ausyse. Nebe reikalo šios ausinės buvo apdovanotos <i>iF product design award 2009</i> apdovanojimu už stilingą išvaizdą.</p>
<p><a class="ns" href="http://ezx.technews.lt/images/Products/Sennheiser_IE7/Nuotraukos/Sennheiser_IE7_phones_1200px.jpg"><br /><img src="http://ezx.technews.lt/images/Products/Sennheiser_IE7/Nuotraukos/Sennheiser_IE7_phones_300px.jpg" /><br /></a></p>
<p>Dabar pateiksiu šiek tiek sausos techninės informacijos. Kaip jau minėjau apžvalgos pradžioje <i>Sennheiser IE7</i> yra vidiniam ausies kanalui pritaikytos ausinės (angl. „in-ear“ ar „ear-canal“). Šio tipo ausinukai, kitaip negu tik išoriniam ausies kanalui skirtieji, leidžia pasiekti aukštesnio lygio dinaminį garso bangų atkūrimo diapazoną bei geriau izoliuoja nuo aplinkos triukšmo. Šiomis savybėmis kas be ko pasižymi ir mano apžvelgiamas produktas, kadangi jis geba nuslopinti iki 90% aplinkos triukšmo (iki 20 dB). <i>IE7</i> ausinės sveria vos 5 gramus, kabelio ilgis siekia 1,2 metro, o elektrinė varža 16 omų. Garso daviklio tipai – dinaminiai. Bendras harmonikos garso iškraipymas (angl. THD – Total Harmonic Distortion) yra mažesnis nei 0,1 %. Ausinės yra tikrai garsios – grojant 1 kHz dažnio ir 1 W (RMS) galios garsiniam signalui, šie mažyliai geba ausies būgnelius dirginti iki 120 dB garsumu (ties 140 dB riba žmogus ima jausti skausmą). </p>
<p><b>Testavimas</b></p>
<p><a class="ns" href="http://ezx.technews.lt/images/Products/Sennheiser_IE7/Nuotraukos/Sennheiser_IE7_phones_2_1200px.jpg">
<div class="imgright"><img src="http://ezx.technews.lt/images/Products/Sennheiser_IE7/Nuotraukos/Sennheiser_IE7_phones_2_620px.jpg"  /></div>
<p></a>Štai ir priėjome prie svarbiausios apžvalgos dalies – testų. Deja, bet nors ir garso kokybės testai yra svarbiausias aukštos klasės ausinių ir apskritai visos garso įrangos aptarimo objektas, šį kartą jie nebus visiškai objektyvus dėl kelių veiksnių. Visu pirma kokybiškos garso plokštės nebuvimas. Klausant muzika asmeniniu kompiuteriu buvo naudojamasi integruotos <i>SoundMAX ADI 1988B</i> garso plokštės galimybėmis, kurios yra itin ribotos. Antra – kritiškiau pažvelgti į kokybę trukdė tai, kad atkuriamo garso kokybė nebuvo lyginama su kitomis tokios pat klasės ir žinoma „in-ear“ tipo ausinėmis.</p>
<p>Taigi, testavimas vyko klausantis dvejais etapais, prieš tai ausines kaip reikiant „apšildžius“, o jei tikslinant palikus groti visu garsumu, 48 valandoms prijungtas prie asmeninio kompiuterio. Pirmajame etape garso kokybę išbandžiau klausant įvairių žanrų bei stilių muzikos (Ambient/Chillout, Instrumentinės, Pop, Alternative/Tharsh Metal, Techno, Operos ir Soul), naudojantis <i>Sony Walkman NW-E405</i> nešiojamu grotuvu (MP3 bei ATRAC formatuose) ir mobiliuoju telefonu <i>Nokia N82</i> (MP3 formatuose). Antrajame muzika buvo klausoma atkuriant tuos pačius garso takelius kaip ir pirmojo etapo atveju naudojantis asmeniniu kompiuteriu, o jei tiksliau ankščiau minėta integruota garso plokšte ir <i>VLC</i> daugialypės terpės grotuvu. Norint dar objektyviau apžvelgti ausines, kompiuteriu buvo klausoma ir itin aukštos kokybės FLAC (Free Lossless Audio Codec), APE (Monkey‘s Audio) bei WAV (Wave) formato garso įrašų bei peržiūrėtas vienas DVD filmas. Pirmiausia kokybę pradėsiu aptarinėti nuo nešiojamų garso šaltinių.</p>
<p><i>Nokia N82</i>. Na taip šis telefonas visiškai neskirtas melomanams ar audio gurmanams tačiau, kadangi po ranka neturėjau nei vieno <i>SE Walkman</i> ar <i>ExpressMusic</i> prietaiso, teko tenkintis turimomis galimybėmis. Garso kokybė klausant muzikos buvo patenkinama, trūko garso detalumo ir apskritai garsumo. Nors žemi dažniai buvo atkuriami nepriekaištingai, jie dažnai užgoždavo vidutinio dažnio garsus, ypač tai girdėdavosi klausant mažos pralaidos (128 Kbit/s) rinkmenų.</p>
<p>Situacija visiškai pasikeitė ausines prijungus prie <i>Walkman NW-E405</i> grotuvo, kuris nors nėra pirmosios jaunystės, tačiau dar tikrai nevertas nurašymo. Kokybė žymiai pagerėjo – „basai“ yra atkuriami nepriekaištingai yra švarūs ir pasižymi saikingu gilumu, kuris neužgožia vidutinio dažnio skambesio. Garso medžiagos tikslumas yra taip pat stebinantis, pasižymi neblogu skaidrumu. Panašia kokybe mylimų atlikėjų muzika ausyse skambėjo ir sėdint prie kompiuterio. </p>
<p>Geriausią ką „moka“ <i>IE7</i> pademonstravo klausantis FLAC/APE/WAV formato garso takelių. Nors visiškos tylos tarpuose nežymiai buvo girdimi pašaliniai garsai (tai dėl prastos integruotos plokštės elektromagnetinių bangų izoliacijos trūkumų) garso detalumas tiesiog stebino. Žemų ir vidutinių garsų atskirtis tiesiog glostė ausis klausantis komercinės rock ir pop muzikos atlikėjų, o žemų dažnių gilumas itin imponavo „kalant“ sunkiosios elektroninės muzikos ritmams. Taip pat patiko kaip skaidriai yra atkuriami instrumentinės muzikos tonai: girdimi tarpai tarp muzikos instrumento ir jo kuriamo aplinkos triukšmo tiesiog pakerėdavo klausantis Claude Debbusy pirštų miklumo. Gerą įspūdį ir visus ankščiau išvardintus garso kokybės įspūdžius paliko ir peržiūrėtas <i>I Am Legend</i> filmas DVD formate.</p>
<p><b>Išvados</b></p>
<p>Prieš pateikdamas susidariusią nuomonę apibendrinančius komentarus paminėsiu vieną iš svarbiausių produkto aspektų, t.y. jo kainą. Norint įsigyti šias ausines pirkėjui tektų pakloti apie 500 litų mūsų valiuta. Tai išties nemaži pinigai, tačiau kaip žinia kokybė kainuoja. Ir galiu drąsiai teigti, kad <i>Sennheiser IE7</i> gali suteikti tikrai tai už ką asmeniškai aš sumokėčiau tokią sumą pinigų. Nedideli neigiami bruožai, kaip antai nepakeičiami ausinių kištukų antgaliai ar kabelis tikrai nesumažina noro dar kartą paklausyti mėgstamų dainų šiomis ausinėmis. Ir nors plačiau komentuoti ar netgi tiksliai nustatyti kainos ir kokybės santykio aš negaliu (dėl jau minėtų konkurentų nebuvimo testų metu), atsižvelgus į tai, kad ausinėms nebuvo sudarytos sąlygos atskleisti visus savo sugebėjimus, išdrįsiu šį produktą rekomenduoti kiekvienam norinčiam „tikros vokiškos kokybės“.</p>
<p><img src="http://www.technews.lt/upl/Failai/renkasi.png" /></p>
