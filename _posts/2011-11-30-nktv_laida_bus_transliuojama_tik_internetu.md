---
layout: post
status: publish
published: true
title: NKTV laida bus transliuojama tik internetu
author:
  display_name: SB
  login: SB
  email: sb.technews.lt@gmail.com
  url: ''
author_login: SB
author_email: sb.technews.lt@gmail.com
wordpress_id: 6195
wordpress_url: http://localhost/site/new/nktv_laida_bus_transliuojama_tik_internetu/
date: '2011-11-30 21:53:26 +0200'
date_gmt: '2011-11-30 21:53:26 +0200'
categories:
- Naujienos
---
<div class="imgright"><img src="http://technews.lt/upload/538idt.jpg"  /></div>
<p>Naujam sezonui atgimstanti ilgiausiai Lietuvoje rodoma laida apie informacines technologijas, dar žinoma tiesiog trumpu vardu NKTV, ruošiasi naujam sezonui, kurio startas – jau gruodžio 4 dieną, sekmadienį, tik šį kartą ne TV ekranuose, o internete.</p>
<p>Laida bus transliuojama nebe TV kanalais, o internete bei kiekvieną sekmadienį bus pasiekiama tinklalapyje nktv.lt. Į interneto platybes persikėlusi NKTV žada žiūrovams transliuoti aštriau, neformaliau ir be cenzūros, rašoma pranešime spaudai.</p>
<p>„Ilgai derėjomės su įvairiais TV kanalais, tačiau matydami, kad derybos gali užtrukti tiek, kad žiūrovai gali likti be sezono, nusprendėme kraustytis į internetą. Tai reiškia, kad nuo šiol būsime patys sau šeimininkai, todėl žiūrovai išvys gerokai laisvesnę, neformalią NKTV. Žinoma, tai nereiškia, kad eteryje gliaudysime saulėgrąžas ir gersime alų, tiesiog leisime sau laisviau kalbėti ir aštriau reikšti nuomonę, skirtingai nei kitų TV kanalų laidos, kurios yra įspraustos į tam tikrus kanonus. Tikimės, kad šį formatą mūsų žiūrovai įvertins“, – sako ilgametis NKTV vedėjas Ernestas Janušas.</p>
<p>Šiame sezone laidoje daugiau dėmesio bus skiriama kompiuteriniams žaidimams. NKTV kiekvienoje laidoje transliuos po du siužetus apie žaidimus asmeniniams kompiuteriams bei konsolėms. Ar laidos persikėlimas į internetą reiškia, kad žiūrovai galės matyti tikrus, necenzūruotus vaizdus iš žaidimų? „Be jokios abejonės“, – taria Ernestas, nukepdamas eilinį priešą šaudyklėje Rage.</p>
<p>Laidoje išliks ilgametė, žiūrovų simpatijas pelniusi rubrika Tinkle, kurioje Ernestas apžvelgs neįprasčiausius, naujausius, juokingiausius, kvailiausius ir kitokius tinklalapius. Šios rubrikos esmė nesikeis, tačiau jų turinys bus kitoks. Taip pat žiūrovai išvys siužetus apie svarbiausius IT pasaulio įvykius.</p>
<p>„Nusprendėme atsisakyti ilgai rodytų IT ir žaidimų pasaulio naujienų. Per savaitę, kol laida sumontuojama, tie įvykiai pasensta, todėl dingsta vertė žiūrovui. Vietoje to koncentruosimės į žaidimus, esminius IT pasaulio įvykius ir tinklalapius. Apie viską kalbėsime aštriai, drąsiai bei nevyniodami žodžių į vatą“, – žada E.Janušas.</p>
