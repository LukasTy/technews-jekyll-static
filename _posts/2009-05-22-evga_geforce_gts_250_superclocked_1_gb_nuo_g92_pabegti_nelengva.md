---
layout: post
status: publish
published: true
title: 'EVGA Geforce GTS 250 SuperClocked 1 GB: nuo G92 pabėgti nelengva'
author:
  display_name: Suvirintojas
  login: Suvirintojas
  email: dovrim@yahoo.com
  url: ''
author_login: Suvirintojas
author_email: dovrim@yahoo.com
wordpress_id: 3520
wordpress_url: http://localhost/site/new/evga_geforce_gts_250_superclocked_1_gb_nuo_g92_pabegti_nelengva/
date: '2009-05-22 20:56:23 +0300'
date_gmt: '2009-05-22 20:56:23 +0300'
categories:
- Vaizdo plokštės
- Apžvalgos
---
<p><i>Geforce GTS 250</i> - šiuo metu naujausias <i>Nvidia</i> grafikos akceleratorius. Tiesa, naujas jis tik sąlyginai, mat plokštėje vis dar darbuojasi 2007 metais pristatytas <i>G92</i> grafikos procesorius. O grafikos procesoriui tai tikrai ilgas laiko tarpas. Tiesa, nuo pirmųjų <i>G92[i] GPU [i]Geforce GTS 250</i> modelis skiriasi pažangesniu, 55 nm technologiniu procesu, tačiau tai toli gražu nenutildė skeptiškų kalbų, mat lygiai toks pats grafikos procesorius naudojamas ir kiek anksčiau pristatytoje <i>Geforce 9800GTX+</i> vaizdo plokštėje. Visgi <i>GTS 250</i> atkeliavo su nauja kaina, todėl šiuo metu yra tiesioginis <i>Radeon HD4850</i> plokščtės konkurentas. Tik kaip jam seksis konkuruoti su šiais gaminiais?</p>
<p>Mano rankose atsidūrė kompanijos <i>EVGA</i> pagaminta <i>Geforce GTS 250</i> vaizdo plokštė su 1 GB grafikos atminties. Beje, tai ne įprastinė, o šiek tiek pakeltus dažnius turinti (<i>EVGA</i> vadinama "SuperClocked") plokštės versija. Apžvalgoje bandysime išsiaiškinti, ar tai padės plokštei sėkmingai konkuruoti su ATI analogu.</p>
<p><b>>Apie gamintoją</b><br />
<br /><b>>Pakuotė ir jos turinys</b><br />
<br /><b>>G92 - ilgiausiai melžiama karvė?</b><br />
<br /><b>>Plokštė</b><br />
<br /><b>>Testai</b><br />
<br /><i>Spartinimas</i><br />
<br /><i>Spartos rezultatai</i><br />
<br /><i>Energijos sąnaudos, temperatūros, triukšmo lygis</i><br />
<br /><b>>Išvados</b></p>
<p><b>Apie gamintoją</b></p>
<p>Kompanija <i>EVGA</i> buvo įkurta 1999 metais. Šiuo metu kompanijos būstinė yra Kalifornijoje, JAV. Būtent Jungtinėse Amerikos Valstijose parduodama daugiausiai EVGA gaminių. Ši kompanija - išskirtinė <i>Nvidia</i> partnerė, gaminanti vaizdo plokštes bei pagrindines plokštes su šios kompanijos lustais. Tarp <i>EVGA</i> vaizdo plokščių gausu spartintų modelių, plokščių su inovatoriškais aušinimo sprendimais bei plokščių dizainais. Kompanija garsėja puikiu klientų aptarnavimu ir garantinėmis sąlygomis. Neseniai kompanija pristatė savo programinę įrangą vaizdo plokščių spartinimui bei įrankį, žaidėjams leidžiantį mėgautis <i>SLI</i> technologija, žaidžiant pačius naujausius žaidimus, kurių <i>SLI</i> profilių dar nėra <i>Nvidia</i> tvarkyklėse.</p>
<p><b>Pakuotė ir jos turinys</b></p>
<p>Plokštę gavome įpakuotą mažmeninei prekybai skirtoje estetiškoje juodoje dėžutėje, kokioje plokštę gaus ir pirkėjai. Priekyje be abejo matyti stambus EVGA logotipas bei vaizdo plokštės modelis. Galinėje dalyje pateikiama daugiau informacijos apie <i>Nvidia PhysX</i> technologiją, matyti ir pačios plokštės nuotrauka, specifikacijų sąrašas. Taip pat čia paliktas ir permatomo plastiko langelis, pro kurį matyti ir dalis plokštės.</p>
<p><a class="ns" href="http://svarke.technews.lt/EVGA/2.jpg">
<div class="imgright"><img src="http://svarke.technews.lt/EVGA/s/2.jpg" border="1" /></div>
<p></a><a class="ns" href="http://svarke.technews.lt/EVGA/1.jpg"><br /><img src="http://svarke.technews.lt/EVGA/s/1.jpg" /><br /></a></p>
<p>Atidarius dėžutę randame vaizdo plokštę, įdėtą į standžią plastikinę pakuotę. Be jos randame ir vartotojo vadovą, kompaktinį diską su tvarkyklėmis ir 2 x molex į 6 kontaktų PCI-E perėjimą tiems, kurių maitinimo blokas neturi laisvo kabelio vaizdo plokštės maitinimui. Čia taip pat turėjo būti ir DVI-VGA adapteris, tačiau jis, greičiausiai, "užsiliko" pas kažką, anksčiau apžvelgusį šią plokštę. Bet kokiu atveju, komplektacija nėra labai gausi.</p>
<p><a class="ns" href="http://svarke.technews.lt/EVGA/16.jpg"><br /><img src="http://svarke.technews.lt/EVGA/s/16.jpg" /><br /></a></p>
<p><b>G92 - ilgiausiai melžiama Nvidia karvė?</b></p>
<p>Kaip jau minėjau pradžioje, <i>EVGA Geforce GTX 250</i> vaizdo plokštė naudoja jau beveik legenda tapusį G92 grafikos procesorių, sparčiojo G80 pasekėją. Techniškai <i>G92</i> panašus į <i>G80</i> - pirmąjį <i>Nvidia</i> "unified shader" architektūros procesorių. 128 "šeideriniai" procesoriai suskirstyti į 8 stambius blokus, kurių kiekviename yra po 8 tekstūrų apdengimo funkcinius vienetus. </p>
<p>Pristatytas šis grafikos procesorius buvo dar 2007 metų rugsėjį. kartu su labai sėkmingai pasirodžiusia <i>Geforce 8800GT</i> plokšte. Tiesa, jame (G92-270) veikė tik 112 Stream procesorių, ir 56 tekstūtų funkcinių vienetų. Visgi, neilgai trukus, pasirodė ir spartesnė vaizdo plokštė su šiuo grafikos procesoriumi. Pagerėjus kokybiškų <i>G92</i> grafikos procesorių gamybai, sulaukėme <i>Geforce 8800GTS</i> 512 MB plokštės su visu pajėgumu veikiančiu <i>G92</i> grafikos procesoriumi (128 Stream procesoriai ir 64 tekstūravimo moduliai). Taip pat pasirodė ir pigesnė plokštė, naudojanti šį procesorių - <i>Geforce 8800GS</i> (šiuo metu geriau žinoma <i>9600GSO</i> vardu). Joje veikė tik 96 Stream procesoriai, 48 tekstūravimo vienetai, o rasterizacijos vienetai "apkarpyti" nuo 16 iki 12.</p>
<p>Iš esmės daugiau <i>G92</i> struktūriškai nesikeitė. <i>8800GTS</i> su keliais PCB pakeitimais tapo <i>9800GTX</i>, o <i>8800GT -  9800GT</i>, taip pat pasirodė <i>9800GX2</i> - vaizdo plokštė, turinti du <i>G92</i> procesorius.</p>
<p>Didžiausia permaina nuo šio GPU gyvavimo pradžios greičiausiai buvo jo perkėlimas iš 65 į 55 nm technologinį procesą (G92b), leidęs sumažinti lusto savikainą bei padidinti veikimo dažnius. Pirmosios vaizdo plokštės buvo <i>Geforce 9800GTX+</i>, taip pat į vėlesnes <i>9800GT</i> versijas pradėti montuoti 55 nm procesoriai. Ir naujausias produktas, turintis šį procesorių bei pristatytas  <a class="ns" href="http://www.technews.lt/tekstas/Pristatyta_Geforce_GTS_250_vaizdo_plokste,_nauji_grafikos_posistemiai_nesiojamiesiems_kompiuteriams.html;;">kovo 3</a> dieną, yra <i>Geforce GTS 250</i> vaizdo plokštė, kuri savo specifikacijomis (išskyrus "oficialia" 1 GB vaizdo atmintimi) yra identiška <i>Geforce 9800GTX+</i>.</p>
<p>Pakankamai įdomi kelionė, ar ne? Vaizdo plokščių istorijoje, nesutiksime jokio kito grafikos procesoriaus, kuris būtų naudojamas net trijose vaizdo plokščių kartose. Nors toks vaizdo plokščių pavadinimų keitimas pakeičiant neesmines spartai, plokštės specifikacijas (o kartais tiesiog pavadinimo pakeitimas nekeičiant daugiau visiškai nieko) ir kelia nepasitenkinimą tarp potencialių kompiuterių technika besidominčių pirkėjų, kompanijai <i>Nvidia</i> jis atnešė nemažai pelno.</p>
<p><i>G92(b)</i> plokštės gali naudotis dvigubą pralaidumą, lyginant su senesniąja 1.1 versija, turinčios <i>PCI-Express</i> 2.0 magistralės (iki 8 GB/s pralaidumas) privalumais. Šis grafinis procesorius suderinamas su <i>DirectX 10</i> API versija (spartintuvų palaikančių aukštesnės versijos <i>DirectX</i> <i>Nvidia</i> kol kas dar nepristatė), OpenGL 3.0, palaiko <i>PureVideo 2</i> didelės raiškos vaizdo įrašų peržiūros akceleraciją <i>H.264</i> ir <i>VC-1</i> formatams. Bene labiausiai šiuo metu <i>Nvidia</i> reklamuojama jos vaizdo plokščių savybė yra <i>CUDA</i> architektūra, leidžianti naudoti grafikos procesorių ne tik trimatės grafikos apdorojimui, bet ir kitoms užduotims, tokioms kaip vaizdo įrašų konvertavimui ir redagavimui, daug resursų reikalaujantiems skaičiavimams (tokiems kaip <i>Folding @ Home</i>) atlikti ir pagyvinti žaidimus realistiškomis fizikinėmis simuliacijomis (<a class="ns" href="http://www.technews.lt/tekstas/PhysX_technologija_bus_integruota_i_CUDA.html;;">PhysX</a> technologija). </p>
<p>Greta palygintas visas <i>G92</i> plokščių specifikacijas galite matyti žemiau pateiktoje lentelėje.</p>
<p><img src="http://svarke.technews.lt/EVGA/g92.png" /></p>
<p><b>Plokštė</b></p>
<p><img src="http://svarke.technews.lt/EVGA/gpuz.png" /></p>
<p><span class="saltinis">EVGA GTS 250 Superclocked GPU-Z programoje</span></p>
<p>Ne pirmą kartą akcentuoju, jog <i>GTS 250</i>, nors ir identiška specifikacijomis <i>9800GTX+</i> modeliui, nėra ta pati plokštė. <i>Nvidia</i> pakeitė montažinės plokštės dizainą, panaudojo "naują" (galbūt greičiau seną, dar <i>8800 GTS</i> plokštėse naudotą) aušintuvą, labiau tinkantį prie trumpesnės (9 colių) PCB. <i>GTS 250</i> reprezentuoja žemesnę kainą nei <i>9800GTX+</i>, todėl tikėtina, jog mažesnė kaina atsispindės ir plokščių dizaine. Žvilgtelėkime į <i>EVGA GTS 250</i> modelį iš arčiau.</p>
<p><a class="ns" href="http://svarke.technews.lt/EVGA/4.jpg">
<div class="imgright"><img src="http://svarke.technews.lt/EVGA/s/4.jpg" border="1" /></div>
<p></a><a class="ns" href="http://svarke.technews.lt/EVGA/3.jpg"><br /><img src="http://svarke.technews.lt/EVGA/s/3.jpg" /><br /></a></p>
<p>Iš išorės plokštė atrodo identiškai kitoms GTS 250 plokštėms. Išsiskiria tik ant aušintuvo užklijuotas EVGA lipdukas. Pažvelgus į plokštės galą į akis krinta tik vienas PCI-E šešių kontaktų vaizdo plokštės maitinimo kabelio lizdas (<i>9800GTX+</i> jų turi du), kuris byloja apie tai, jog <i>Nvidia</i> sugebėjo sumažinti šios vaizdo plokštės energijos sąnaudas. Čia pat įrengta ir įprastinė 4 kontaktų jungtis aušintuvo PWM ventiliatoriui prijungti.</p>
<p><a class="ns" href="http://svarke.technews.lt/EVGA/7.jpg">
<div class="imgright"><img src="http://svarke.technews.lt/EVGA/s/7.jpg" border="1" /></div>
<p></a><a class="ns" href="http://svarke.technews.lt/EVGA/6.jpg"><br /><img src="http://svarke.technews.lt/EVGA/s/6.jpg" /><br /></a></p>
<p>Pasukę plokštę 180 laipsnių kampu matome dvi įprastines DVI-I jungtis (adapterių pagalba jas galima paversti HDMI arba D-Sub (VGA) jungtimis). Kaip ir kitose naujose savo vaizdo plokštėse, <i>EVGA</i> atsisakė komponentinės jungties, skirtos televizoriaus prijungimui prie vaizdo plokštės. Žvilgtelėję į šoną matome dvi vietas prijungti <i>SLI</i> tilteliams (galimybė sujungti iki trijų tokių plokščių). <i>GTS 250</i> neturi integruoto garso posistemio, kaip šiandieniniai jo konkurentai iš raudonosios (žalsvai raudonos?) stovyklos, tačiau netoli <i>SLI</i> tiltelių jungčių yra ir mažas dviejų kontaktų <i>SPDIF</i> įėjimo kištukas, skirtas garsui perduoti iš garso plokštės ar integruoto pagrindinės plokštės garso posistemio į vaizdo plokštę tam atvejui, jeigu, įsigiję DVI>HDMI adapterį, norėtumėte matyti vaizdą ir girdėti garsą prie kompiuterio prijungtame HD televizoriuje.</p>
<p><a class="ns" href="http://svarke.technews.lt/EVGA/8.jpg">
<div class="imgright"><img src="http://svarke.technews.lt/EVGA/s/8.jpg" border="1" /></div>
<p></a><a class="ns" href="http://svarke.technews.lt/EVGA/5.jpg"><br /><img src="http://svarke.technews.lt/EVGA/s/5.jpg" /><br /></a></p>
<p>Nuėmę aušintuvą matome kur kas paprastesnę plokštę nei <i>9800GTX(+)</i> atveju. <i>Nvidia</i> čia sutaupė naudodama pigesnė keturių fazių įtampos valdymo grandinę. Grafikos procesoriui naudojamas <i>On Semicoductor NCP5388</i> PWM valdiklis.</p>
<p><a class="ns" href="http://svarke.technews.lt/EVGA/11.jpg">
<div class="imgright"><img src="http://svarke.technews.lt/EVGA/s/11.jpg" border="1" /></div>
<p></a><a class="ns" href="http://svarke.technews.lt/EVGA/9.jpg"><br /><img src="http://svarke.technews.lt/EVGA/s/9.jpg" /><br /></a></p>
<p>Aplink <i>G92-428</i> grafikos procesorių puslankiu išdėstyti aštuoni 1 Gbit <i>Hynix H5RS1H23MFR-N2C</i> 0.8 ns atminties moduliai (numatytas realus taktinis dažnis esant standartinei 1.9 V įtampai - 1200 (2400) MHz). Kaip matome, atmintis teoriškai dar turi dažnio rezervą, kadangi veikia 2248 MHz efektyviu dažniu.</p>
<p><a class="ns" href="http://svarke.technews.lt/EVGA/13.jpg">
<div class="imgright"><img src="http://svarke.technews.lt/EVGA/s/13.jpg" border="1" /></div>
<p></a><a class="ns" href="http://svarke.technews.lt/EVGA/12.jpg"><br /><img src="http://svarke.technews.lt/EVGA/s/12.jpg" /><br /></a></p>
<p>Vaizdo plokštės aušintuvas pagamintas iš aliuminio, išskyrus su grafikos procesoriumi tiesioginį kontaktą turintį varinį pagrindą. Tas pats aušintuvas vėsina ir atminties modulius bei įtampos valdymo grandinės rites bei tranzistorius. Aušintuvo veikimo principas gerai pažįstamas iš kitų šiuolaikinių grafikos plokščių: nuo grafikos procesoriaus sušilęs oras yra stumiamas aušintuvo gale įmontuoto ventiliatoriaus tuneliu, kuris sudaromas radiatorių uždengiant plastmasiniu gaubtu. Galiausiai šiltas oras išstumiamas pro plokštės galinėje dalyje esančias groteles.</p>
<p><a class="ns" href="http://svarke.technews.lt/EVGA/15.jpg">
<div class="imgright"><img src="http://svarke.technews.lt/EVGA/s/15.jpg" border="1" /></div>
<p></a><a class="ns" href="http://svarke.technews.lt/EVGA/14.jpg"><br /><img src="http://svarke.technews.lt/EVGA/s/14.jpg" /><br /></a></p>
<p><b>Testai</b></p>
<p><i>Spartinimas</i></p>
<p>Nors tai ir "Superclocked" vaizdo plokštė, būtina išsiaiškinti, kokius maksimalius dažnius ji vis dėlto gali pasiekti. Spartinimui kaip įprasta naudojau <i>RivaTuner 2.22</i> programą, o plokštę kaitinau su <i>GPU Caps Fur Render</i> programa. Shader procesorių dažnį laikant "surištą" su likusio GPU dažniu, pavyko pasiekti 800 MHz GPU ir 1963 MHz Shader dažnį. Rezultatai, kaip ir buvo galima tikėtis, nėra įspūdingi. Visgi nusprendžiau išmėginti, ar dar liko koks nors Shader procesorių dažnio rezervas. Norėdamas išmėginti, ar Shader procesoriai gali veikti dar didesniu dažniu, "atrišau" jų dažnį nuo likusio grafikos procesoriaus dažnio ir pamėginau jį kiek kilstelėti. Deja, net ir pakėlus dažnį 20 MHz, ekrane 3D režime pasirodydavo viena kita vaizdo "šiukšlė", todėl galutinis paspartintos <i>EVGA GTS 250</i> plokštės Shader procesorių dažnis ir lieka 1963 MHz.</p>
<p>Plokštės atmintis turi 0.8 ns reitingą, o tai gera žinia ketinantiems šią plokštę spartinti. Efektyvus grafikos atminties dažnis šioje plokštėje siekia 2248 MHz. Be papildomų plokštės modifikacijų pavyko jį padidinti iki 2544 MHz dažnio, o tai beveik 300 MHz daugiau nei standartinis <i>EVGA</i> plokštės atminties dažnis.</p>
<p>Aušintuvas spartinant veikė automatiniame režime. Apsukų pakėlimas iki 100 procentų neatnešė geresnių spartinimo rezultatų.</p>
<p><i>BIOS</i></p>
<p><i>Spartos rezultatai</i></p>
<p>Tikriausiai atsimenate paskutinę mano vaizdo plokščių apžvalgą (<i>XFX Radeon HD4870/4850 XXX</i>) ir kadrų per sekundę žaidimuose grafikus, kur ypač žemesnėse raiškose tiek <i>HD4870</i>, tiek <i>HD4850</i> grafikai susilygindavo dėl silpno procesoriaus, kurio tuo metu negalėjau pakeisti kitu. Šįkart situacija kiek geresnė. Ne, naujausių <i>Phenom II</i> ar <i>Core i7</i> procesorių neturiu, tačiau čia pasitarnavo nors ir jau senstelėjęs, tačiau dar gana pajėgus <i>Core 2 Duo E6550] E6550 procesorius. Gal veikdamas standartiniu 2.33 GHz dažniu jis taip pat gana stipriai slopintų vaizdo plokščių potencialą, tačiau, paspartinus jį iki 3.15 Ghz (7x450 MHz), situacija ženkliai pagerėja. Bandant vaizdo plokštes naudoti šie testai: [i]Crysis Warhead, Unreal Tournament 3, Racing Driver GRID, Stalker: Clear Sky, Left 4 Dead, Far Cry 2, Call of Duty: Modern Warfare, Enemy Territory: Quake Wars</i> ir pora jau įprastų sintetinių programų: <i>3D Mark 2006</i> bei <i>3D Mark Vantage</i>. Visuose žaidimuose Vsync buvo išjungtas, naudotus grafikos nustatymus galite matyti kiekvienoje diagramoje. Testams naudota <i>Windows Vista Ultimate</i> 32 bit operacinė sistema su SP1. ATI plokštei naudotos <i>Catalyst 9.4</i>, o <i>Nvidia - Forceware 182.50</i> tvarkyklės. Žaidimų kadrų skaičiui per sekundę užfiksuoti naudoti vidiniai žaidimų testų moduliai, o kur jų nebuvo - <i>FRAPS</i> programa. Vaizdo plokštė palyginta su dabartiniu tiesioginiu savo konkurentu - <i>Radeon HD4850</i> vaizdo plokšte. Konkrečiai - <i>Powercolor Radeon HD4850 Play</i> vaizdo plokštė (635/993 (1986) MHz GPU/VRAM, 512 MB). Visa testų kompiuterio komplektacija pateikiama lentelėje:</p>
<p><img src="http://svarke.technews.lt/EVGA/pc.png" /></p>
<p><i>„Sintetika“</i></p>
<p><i>3D Mark 2006</i></p>
<p>Tai ypatingai plačiai paplitęs kompanijos <i>Futuremark</i> testas. Jis vertina vaizdo plokščių galimybes <i>DirectX 9</i> režime, yra atskiri testai procesoriaus našumui įvertinti. Programa pateikia SM2 ir SM3 bei procesoriaus įvertinimą taškais. <i>3D Mark</i> testas atliktas standartiniais nustatymais.</p>
<p><img src="http://svarke.technews.lt/EVGA/2006.PNG" /></p>
<p>Čia matome, jog <i>Geforce GTS 250</i> pasirodo kur kas geriau, lenkdama konkurentą 2000 taškų. Daugiausia skiriasi SM2 rezultatai.</p>
<p><i>3D Mark Vantage</i></p>
<p>Tai naujausias kompanijos <i>Futuremark</i> testas vaizdo plokščių spartai įvertinti. Jis išnaudoja <i>Microsoft DirectX 10</i> galimybes. Programa pateikia grafikos plokštės bei procesoriaus įvertinimus. Testai atlikti su <i>Performance</i> nustatymų rinkiniu.</p>
<p><img src="http://svarke.technews.lt/EVGA/vantage.PNG" /></p>
<p>Šiame teste situacija kiek keičiasi. <i>Radeon HD4850</i> įgauna nedidelį pranašumą prieš GTS 250. Tiesa, tik tuomet, kai tvarkyklių derinimo skyde išjungiamas <i>Nvidia PhysX</i>. Naudojant <i>PhysX, GTS 250</i> ženkliai išsiveržia į priekį, kadangi procesoriaus įvertinimas šoka į viršų kelis kartus.</p>
<p><i>Žaidimai</i></p>
<p><i>Crysis Warhead</i> </p>
<p><i>Crysis Warhead</i> – mokslinės fantastikos pirmojo asmens šaudyklė. Tai yra antroji <i>Crysis</i> dalis. Šiame žaidime Jūs valdote karį, kuris apsirengęs kostiumą su neįprastomis galimybėmis. Jis gali pagreitinti, pastiprinti ar kitaip paveikti karį. Šis žaidimas ypač reiklus kompiuteriui. <i>Crysis Warfare</i> naudoja <i>CryEngine 2</i> varikliuką (pirmasis naudotas prieš kelis metus pasirodžiusioje pirmoje <i>Far Cry</i> dalyje). Jis buvo sukurtas pačių <i>Crytek</i> būtent išskirtinai šiam žaidimui. Truputį atnaujinta jo versija naudojama ir antrajai <i>Crysis</i> daliai. Šis varikliukas turi išties daug galimybių: 3D debesys, <i>3D Ocean</i> technologija, leidžianti vandenį atvaizduoti ypač tiksliai, tikroviškas bangų atvaizdavimas pagal oro ar kitas sąlygas, dinamiški šešėliai, realistiška veido animacija, kurią galima nukopijuoti iš tikro aktoriaus veido specialios įrangos pagalba, griaunami pastatai, naikinama augmenija, HDR apšvietimas, pilnai interaktyvi ir sunaikinama aplinka, lietus bei ugnis veikiama vėjo, <i>DirectX 10</i> palaikymas ir dar daug kitų galimybių, apie kurias galite paskaityti <a class="ns" href="http://en.wikipedia.org/wiki/CryEngine_2">čia</a>.</p>
<p><img src="http://svarke.technews.lt/EVGA/crysis.PNG" /></p>
<p>Net ir 1280 x 1024 raiška be AA ir AF nė viena vaizdo plokštė "Very High" nustatymais negali generuoti pakankamai kadrų per sekundę, kad žaidimą būtų galima žaisti komfortabiliai. <i>Nvidia</i> lustą naudojanti plokštė pirmauja ir čia, tačiau tokiuose nustatymuose iš to nėra labai daug naudos.</p>
<p><i>Race Driver: GRID</i></p>
<p><i>GRID</i> – vienas iš geriausių pastaruoju metu išleistų automobilių lenktynių žaidimų. Tai yra viena iš <i>Codemasters</i> kuriamos serijos <i>TOCA</i> dalių. Žaidimas jus perkels į įvairias motosporto trasas Japonijoje, Amerikoje bei Europoje. <i>GRID</i> naudoja pačių <i>Codemasters</i> kurtą varikliuką <i>EGO</i>, kuris yra patobulinta, modifikuota <i>Neon</i> versija. Pirmą kartą <i>EGO</i> buvo naudojamas žaidime <i>DiRT</i>. Varikliuko kūrimas kompanijai kainavo net apie 40 milijonų svarų sterlingų. Jo dėka lenktynių žaidimuose labai tikroviškai atkuriamos dulkės, aplinka, automobilio padaryta žala jam ir aplinkai (nuversti medžiai, išdaužtos lempos). Varikliukas palaiko <i>HDR</i> ir kitas galimybes.</p>
<p><img src="http://svarke.technews.lt/EVGA/GRID.PNG" /></p>
<p><i>XFX Radeon</i> vaizdo plokščių apžvalgoje matėme, kaip šio žaidimo rezultatus ribojo procesoriaus greitis. Dabar matome žymiai aiškesnę spartos priklausomybę nuo raiškos. Abi plokštės veikia praktiškai identiška sparta. <i>EVGA</i> nenaudojant MSAA turi minimalų pranašumą, kuris greičiausiai išnyktų, jeigu plokštė veiktų standartiniais dažniais.</p>
<p><i>Call of Duty: World at War</i> </p>
<p><i>Call of Duty: World at War</i> – pirmo asmens šaudyklė. Šiame žaidime nusikelsime į Antrojo Pasaulinio Karo mūšio lauką. <i>COD: WaW</i> sukūrė <i>Treyarch</i> kompanija, o išleido visiems žinoma <i>Activision</i>. Žaidimas naudoja tokį patį varikliuką, kaip ir <i>Call of Duty 4</i>. Tiesa, jis šiek tiek patobulintas. Variklis palaiko tokias funkcijas, kaip dinamiškas pasaulio apšvietimas, HDR, dinaminiai šešėliai ir kt.</p>
<p><img src="http://svarke.technews.lt/EVGA/call.PNG" /></p>
<p><i>GTS 250</i> pranašumas akivaizdus ir visuose nustatymuose svyruoja ties 20 procentų riba. Tik aukštesnėse raiškose skirtumas tarp plokščių kiek sumažėja.</p>
<p><i>Enemy Territory: Quake Wars</i></p>
<p>Tai dar viena pirmojo asmens šaudyklė, kurios veiksmas vyksta mokslinės fantastikos visatoje. Žaidimo autoriai - <i>Splash Damage</i> bei <i>iD Software</i>, o jo pagrindas - patobulintas <i>iD Tech 4</i> grafikos variklis (<i>MegaTexture</i> technologija, leidžianti žaidimo veiksmą perkelti į plačias teritorijas), kuris debiutavo dar <i>Doom 3</i> žaidime. Kitaip nei absoliuti dauguma šiuolaikinių žaidimų variklių, šis naudoja ne <i>DirectX</i>, o <i>OpenGL</i> API, todėl yra labai tinkamas išbandyti, kaip vaizdo plokštės tvarkosi su šia API.</p>
<p><img src="http://svarke.technews.lt/EVGA/enemy.PNG" /></p>
<p>Šiame žaidime geriau visgi pasirodė plokštė su <i>ATI</i> lustu. Skirtumai pakankamai nemaži, tačiau dauguma atvejų neturintys įtakos žaidimo komfortui. Visgi, įjungus 1920 x 1440 raišką su 4xAA ir 16xAF, papildomi 11 kadrų per sekundę daugumai žaidėjų pasitarnautų.</p>
<p><i>Far Cry 2</i></p>
<p>Šis žaidimas - pirmojo asmens šaudyklė, kurios veiksmas vyksta afrikoje bei pasižymintis realistiškomis aplinkomis, tačiau kiek mažesniu reiklumu kompiuterio resursams nei <i>Crysis Warhead</i>. <i>Far Cry 2</i> pristatytas buvo praeitų metų spalio mėnesį. Žaidimo pagrindas - <i> DirectX 10 Dunia</i> grafikos variklis, pasižymintis dinaminiais dienos/nakties ciklais, orų permainomis, netiesioginiu apšvietimu, <i>amBX</i> efektais.</p>
<p><img src="http://svarke.technews.lt/EVGA/farcry.PNG" /></p>
<p>Čia nuo pat žemiausių iki aukščiausių nustatymų pirmauja <i>GTS 250</i>. Persvara tampa didesnė, kai įjungiamas kraštinių glotninimas ir kiekvienas papildomas kadras per sekundę tampa svarbus, išlaikant pakankamai sklandų žaidimo veikimą.</p>
<p><i>Left 4 Dead</i></p>
<p>Tai nemažai populiarumo susilaukęs <i>Valve</i> kūrinys. Žaidime kartu su dar keliais veikėjais stengiatės prasibrauti pro zombių armiją. Pagal šiuolaikinius standartus žaidimas nėra ypatingai reiklus kompiuterio ištekliams, kadangi naudoja „Source“ variklį, kurį galime sutikti <i>Half Life 2</i> ir <i>Counter Strike: Source</i> bei dar keliuose <i>Valve</i> žaidimuose. Būtent <i>Left 4 Dead</i> išleidimui variklyje atlikti keli pakeitimai, tokie kaip dirbtinio intelekto ir dinaminio apšvietimo patobulinimai.</p>
<p><img src="http://svarke.technews.lt/EVGA/Left.PNG" /></p>
<p><i>Source</i> variklis nesukelia didesnių problemų nė vienai vaizdo plokštei. Dauguma atvejų <i>EVGA GTS 250</i> turi apie 5-7 procentų persvarą.</p>
<p><i>Unreal Tournament 3</i></p>
<p>Dar vienas „legendinės“ serijos narys. Kaip ir ankstesnės dalys, taip ir ši sulaukė pasisekimo tarp „komandinių šaudynių“ žanro mėgėjų. Patrauklia grafika rūpinasi <i>Unreal Engine 3</i> variklis. Be kitų savybių jis palaiko HDR apšvietimą, dinaminius šešėlius, <i>Nvidia PhysX</i> technologiją.</p>
<p><img src="http://svarke.technews.lt/EVGA/unreal.PNG" /></p>
<p>Dar vienas <i>EVGA</i> plokštės laimėtas raundas. <i>GTS 250</i> turi pranašumą prieš konkurentą, nors naudotuose nustatymuose abi plokštės leidžia žaisti be didesnių problemų.</p>
<p><i>STALKER: Clear Sky</i></p>
<p><i>Stalker: Clear Sky</i> - anksčiau pasirodžiusios pirmojo asmens šudyklės <i>Stalker: Shadow of Chernobyl</i> tęsinys su kiek patobulintu grafiniu varikliu <i>X-Ray Engine 1.5</i>. Jis palaiko <i>DirectX 10</i>, <i>God-Rays</i> spindulių apšvietimą, dinaminius skysčio paviršius ir kt. Žaidimą sukūrė Ukrainos kompanija <i>GSC Game World</i>.</p>
<p><img src="http://svarke.technews.lt/EVGA/stalker.PNG" /></p>
<p>Šiame žaidime pasirodė neįprastai didelė <i>GTS 250</i> persvara. Skirtumai tarp plokščių lyginasi tik įjungus maksimalius nustatymus aukščiausiose raiškose, tačiau tuomet nė viena nei kita plokštė nesugeba generuoti pakankamo kadrų skaičiaus sklandžiam žaidimui.</p>
<p><i>Energijos sąnaudos, temperatūros, triukšmo lygis</i></p>
<p>Matuojant energijos sąnaudas buvo <i>ETech ET-300</i> prietaisu buvo matuojama VISOS sistemos galia, naudojama iš elektros tinklo, o ne atskiros plokštės galia. Realios energijos sąnaudos yra kiek mažesnės, kadangi čia neatsižvelgiama į maitinimo bloko naudingumo koeficientą. Energijos sąnaudos matuotos ramybės būsenoje ir apkrovus jas <i>Fur Render</i> testu, kadangi jis yra vienas labiausiai grafikos procesorių apkraunantis įrankis. Papildomos programos maksimaliai apkrauti centrinį procesorių nebuvo naudotos.</p>
<p><img src="http://svarke.technews.lt/EVGA/watt.PNG" /></p>
<p>Ramybės būsenoje vaizdo plokščių elektros energijos sąnaudos labai panašios, tačiau apkrovus plokštes, <i>GTS 250</i> pasirodo kur kas efektyvesnė nei <i>HD4850</i> – skirtumas tarp plokščių siekia net 46 W.</p>
<p>Vaizdo plokščių aušintuvų sukeliamas triukšmas buvo matuotas 15 cm atstumu nuo vaizdo plokštės vaizdo plokštei veikiant <i>Windows</i> aplinkoje, apkrovus plokštę Fur Render testu bei dirbtinai pakėlus apsukas iki 100 procentų.</p>
<p><img src="http://svarke.technews.lt/EVGA/dba.PNG" /></p>
<p><i>PowerColor HD4850 Game</i> naudoja nestandartinį aušintuvą, kuris veikia tyliau už standartinę <i>GTS 250</i> aušinimo sistemą nepriklausomai nuo apkrovimo lygio.</p>
<p><img src="http://svarke.technews.lt/EVGA/temp.PNG" /></p>
<p>Temperatūrų matavimui naudota <i>RivaTuner</i> programa. Fiksuotos grafikos procesorių temperatūros ramybės būsenoje bei po 10 minučių apkrovos <i>Fur Mark</i> programa. Nors temperatūros neapkrovus plokščių nesiskiria, "pakaitinus" grafikos procesorius matyti, jog <i>ATI</i> plokštės temperatūra didesnė 14 laipsnių.</p>
<p><b>Išvados</b></p>
<p>Gana keista bandyti naują plokštę, kuri, atrodo, jau yra pažįstama. Nuoširdžiai nemėgstu <i>Nvidia</i> vaizdo plokščių pervadinimo žaidimų, tačiau galima į <i>GTS 250</i> pažvelgti kitu kampu, jeigu peržengsime šiokį tokį moralinį barjerą. Tai plokštė, kuri savo kaina tiesiogiai konkuruoja su <i>Radeon HD4850</i>, ir, kaip rodo, testai, dauguma atvejų laimi. Be abejo, <i>EVGA</i> kiek kilstelėjo savo plokštės veikimo dažnius, tačiau jie nėra dideli. Papildoma atmintis aukščiausiose raiškose taip pat galėjo turėti šiokios tokios įtakos <i>Nvidia</i> lustą naudojančios plokštės pranašumui. Visgi nemanau, kad panaikinus šiuos skirtumus, rezultatai apsisuktų 180 laipsnių kampu. Ko gero <i>HD4850</i> laimėtų dar poroje testų, tačiau kai kur <i>GTS 250</i> persvara yra ženkliai didesnė. Negana to, <i>GTS 250</i> naudoja ir mažiau elektros energijos ir veikia vėsiau už <i>ATI</i> analogą. Galutiniam pirkėjui praktiškai nerūpi, kokio senumo architektūra naudojama jog grafikos plokštės procesoriuje, jeigu tik produkto sparta yra gera, atsižvelgiant į kainą, o palaikomos technologijos neatsilieka nuo kitų gaminių. Be abejo, yra potencialus pavojus, jog žmogus, turintis <i>9800GTX(+)</i> vaizdo plokštę, nepasidomėjęs įsigytų <i>GTS 250</i>.</p>
<p>Akivaizdu, kad perėjimas iš <i>9800GTX+</i> į <i>GTS 250</i> atnešė vartotojui ir dar vieną pliusą - mažesnę kainą. Jeigu žvelgsime į kainas Lietuvoje, tiek 512 MB, tiek ir 1 GB <i>GTS 250</i> ir <i>HD4850</i> variantai kainuoja apylygiai. Visgi panagrinėjus tų pačių gamintojų HD4850 ir GTS 250 kainas dažnai matome nedidelį 20-30 Lt pranašumą <i>Nvidia</i> lustą naudojančiam gaminiui. Žinoma, už mažesnę kainą galima įsigyti kiek silpnesnę <i>Radeon HD4770</i> plokštę, o pridėjus šiek tiek pinigų - spartesnę <i>GTX 260</i>, taigi rinktis šiuo metu yra ką kiekvienam pagal kišenę.</p>
<p><i>EVGA GTS 250 Superclocked</i> vaizdo plokštė demonstruoja gana gerą spartą, o didesni dažniai prideda vieną kitą kadrą. Drastiškų plokštės modifikacijų <i>EVGA</i> nesiėmė. Naudojamas standartinis <i>GTS250</i> plokštės aušintuvas, įprasta ir pati montažinė plokštė. Visgi to visiškai užtenka, jog plokštė nekaistų, ir stabiliai veiktų. Grafikos procesoriaus spartinimo rezultatai tikrai neatrodo įspūdingi, kadangi beveik "visos sultys" su šiuo procesoriumi jau yra išspaustos, todėl vargu, ar papildomi 30 MHz duos realios naudos. Visgi atminčiai paliktas gana geras rezervas, kuriuo ir galima pasinaudoti.</p>
<p><i>EVGA GTS 250 GTS Supercolocked</i> vaizdo plokštės kaina Lietuvoje, lyginant su kitų gamintojų GTS 250, kažkodėl yra gana didelė. 512 MB variantas atsieis apie 550 litų, kai tuo tarpu kitų gamintojų vaizdo plokštės bene šimtu litų pigesnės. Užsienio parduotuvėse situacija kiek geresnė, tačiau <i>EVGA Superperclocked</i> serijos <i>GTS 250</i> vienos iš brangiausių, tarp kitų GTS 250. Žinoma, papildomą kainą mokėti tenka už didesnius plokštės veikimo dažnius bei <i>EVGA</i> klientų aptarnavimo kokybę.</p>
