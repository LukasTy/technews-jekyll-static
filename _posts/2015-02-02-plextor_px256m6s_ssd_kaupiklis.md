---
layout: post
status: publish
published: true
title: "„Plextor PX-256M6S“ SSD kaupiklis"
author:
  display_name: BC00
  login: BC00
  email: matasx@one.lt
  url: ''
author_login: BC00
author_email: matasx@one.lt
wordpress_id: 8434
wordpress_url: http://localhost/site/new/plextor_px256m6s_ssd_kaupiklis/
date: '2015-02-02 13:32:32 +0200'
date_gmt: '2015-02-02 13:32:32 +0200'
categories:
- Duomenų kaupikliai
- Apžvalgos
---
<p style="text-align: justify;">Tiek M5S, tiek M5P „Plextor“ SSD kaupiklių serijos lengvai sulaukė komplimentų iš, atitinkamai, mažiau reiklių ir greičio ištroškusių naudotojų. Kartu abi pirkėjų grupės tikėjosi stabilumo ir patikimumo – to, kuo „Plextor“ labiausiai ir pasižymi. Kol kas dar nėra taip nutikę, kad mums betestuojant SSD staiga būtų baigęs savo dienas, todėl savo kozirio, kuris išryškėja tik ilgalaikio naudojimo metu, M6S matomai neatskleis. Belieka patikrinti vidutinei klasei priskiriamo 256 GB talpos M6S spartą ir palaikomą savybių bagažą.</p>
<p style="text-align: center;"><img style="width: 520px; height: 426px;" src="http://technews.lt/userfiles/plextorm6slogo.jpg" alt="" /></p>
<p>&nbsp;</p>
<p><strong>Pakuotė ir komplektacija </strong></p>
<p style="text-align: justify;">Tarp svarbiausių pakuotės akcentų pakliūna SSD kaupiklio išmatavimai, jo specifikacijos, suteikiama garantinio laikotarpio trukmė ir darbinė temperatūra.</p>
<p style="text-align: center;"><a href="http://technews.lt/userfiles/SAM_3528.jpg"><img style="width: 232px; height: 155px;" src="http://technews.lt/userfiles/SAM_3528.jpg" alt="" /></a><a href="http://technews.lt/userfiles/SAM_3532.jpg"><img style="width: 232px; height: 155px;" src="http://technews.lt/userfiles/SAM_3532.jpg" alt="" /></a></p>
<p>Mums, kaip apžvalgininkams, pakuotės turinys nėra itin svarbus, tačiau ne vienas vartotojas gali užsigeisti 2,5“ -&gt; 3,5“ adapterio ar duomenų klonavimo įrangos. Nei vieno, nei kito „Plextor“ nesiūlo.</p>
<p style="text-align: center;"><a href="http://technews.lt/userfiles/SAM_3535.jpg"><img style="width: 468px; height: 312px;" src="http://technews.lt/userfiles/SAM_3535.jpg" alt="" /></a></p>
<p>&nbsp;</p>
<p><strong>Žvilgsnis į produktą ir jo specifikacijas</strong></p>
<p style="text-align: justify;">M6S perėmė M5S serijos naudotą korpusą, kuris sudarytas iš dviejų aliuminių dalių. Dėl panaudoto metalo SSD kaupiklis yra labai lengvas. Vienintelis skirtumas lyginant su anksčiau apžvelgtu PX-128M5S SSD kaupikiu tas, kad PX-256M6S jau naudoja nebe 9, o 7 mm aukščio korpusą.</p>
<p style="text-align: center;"><a href="http://technews.lt/userfiles/SAM_3537.jpg"><img style="width: 232px; height: 155px;" src="http://technews.lt/userfiles/SAM_3537.jpg" alt="" /></a><a href="http://technews.lt/userfiles/SAM_3538.jpg"><img style="width: 232px; height: 155px;" src="http://technews.lt/userfiles/SAM_3538.jpg" alt="" /></a></p>
<p style="text-align: center;"><a href="http://technews.lt/userfiles/SAM_3536.jpg"><img style="width: 232px; height: 155px;" src="http://technews.lt/userfiles/SAM_3536.jpg" alt="" /></a><a href="http://technews.lt/userfiles/SAM_3541.jpg"><img style="width: 232px; height: 155px;" src="http://technews.lt/userfiles/SAM_3541.jpg" alt="" /></a></p>
<p style="text-align: justify;">M6S šeimą sudaro 128, 256 ir 512 GB talpos variantai. Kiekvieno jų viduje integruotas keturių kanalų „Marvell 88SS9188“ valdiklis, kuris yra laipteliu žemiau už aštuonkanalius 9187 ir 9189 valdiklius, kuriuos naudoja, atitinkamai, „Crucial M500“ su buvusiu „Plextor“ flagmanu PX-M5P Extreme ir „Crucial M550“. Mūsų turimame 256 GB talpos modelyje radome aštuonis „Toshiba“ A19 nm (antros kartos) MLC lustus, kurių kiekvienas turi po dvi atskiras 128 Gbit talpos šerdis. Kiekvienas iš keturių 88SS9188 kanalų gauna prieigą prie dviejų dvišerdžių NAND lustų, todėl visi keturi valdiklio takeliai yra užpildomi duomenimis (4-way interleaving). Tokia konfigūracija leidžia pasiekti optimalų paralelizmą. „Plextor“ nusprendė laikytis maksimalaus paralelizmo taktikos ir mažesnės talpos modeliuose, todėl aštuoni NAND lustai turi mažesnės (64 Gbit) talpos šerdis. Toks sprendimas neleidžia drąstiškai sumažėti linijiniui rašymo greičiui, todėl net 128 GB talpos M6S gali pasiekti 300 MB/s spartą. 256 GB talpos modelis turi 512 MB DDR3 (1600 MHz) spartinančios atminties buferį, kai 128 GB – 256 MB, o 512 GB modelis – 768 MB.</p>
<p style="text-align: center;"><a href="http://technews.lt/userfiles/SAM_3543.jpg"><img style="width: 232px; height: 155px;" src="http://technews.lt/userfiles/SAM_3543.jpg" alt="" /></a><a href="http://technews.lt/userfiles/SAM_3545.jpg"><img style="width: 232px; height: 155px;" src="http://technews.lt/userfiles/SAM_3545.jpg" alt="" /></a></p>
<p style="text-align: center;"><a href="http://technews.lt/userfiles/SAM_3547.jpg"><img style="width: 232px; height: 155px;" src="http://technews.lt/userfiles/SAM_3547.jpg" alt="" /></a><a href="http://technews.lt/userfiles/SAM_3548.jpg"><img style="width: 232px; height: 155px;" src="http://technews.lt/userfiles/SAM_3548.jpg" alt="" /></a></p>
<p style="text-align: justify;">„Marvell 88SS9188“ valdiklis yra paprastesnis ne tik savo sandara, bet ir palaikomomis savybėmis. „Plextor M6S“ palaiko AES-256 bit šifravimą ir nešiojamų kompiuterių savininkams svarbų „DevSleep“ režimą, tačiau negali užtikrinti pažangios duomenų apsaugos, nes 88SS9188 nepalaiko IEEE-1667 ir TCG Opal 2.0 protokolų. Tiesa, 88SS9188 valdiklio paprastenė sandara leidžia jam pasižymėti mažesnėmis elektros sąnaudomis, todėl M6S seriją „Plextor“ pirmiausiai rekomenduoja nešiojamų kompiuterių savininkams.</p>
<p style="text-align: center;"><img style="width: 510px; height: 219px;" src="http://technews.lt/userfiles/PX256M6Sspecs.png" alt="" /></p>
<p style="text-align: justify;">256 GB talpos M6S modelis, pasak gamintojo, išvysto 520 MB/s linijinę skaitymo ir 420 MB/s rašymo spartą. Maksimali 4 KB blokų skaitymo ir rašymo sparta atitinkamai siekia 90 000 ir 80 000 IOPS. NAND atminties ištvermingumas siekia 72 TB. Suskaičiavus, per trijų metų garantinį laikotarpį kiekvieną dieną galima įrašyti po 66 GB duomenų. „Plextor“ nusprendė atsisakyti atidėjinių programos - SSD kaupiklis vartotojui siūlo visus 238 prieinamus gigabaitus. Kažkas gali palaikyti tokią strategiją kaip papildomą riziką, bet žinant itin griežtą „Plextor“ patikros - kokybės politiką, kuomet kiekvienas SSD kaupiklis privalo įveikti 48 valandas trunkantį nepertraukiamo skaitymo/rašymo testą ir atitinkamą kartų skaičių pabusti iš miego režimo, net ir M6S SSD kaupikliams tai neturėtų būti jokia problema, atvirkščiai – džiaugsmas dėl galimybės disponuoti maksimalia NAND talpa.</p>
<p style="text-align: justify;"><img style="width: 520px; height: 547px;" src="http://technews.lt/userfiles/PX256M6Squalitycontrol.png" alt="" /></p>
<p style="text-align: justify;"><strong>Programinė įranga „Plextool“</strong></p>
<p style="text-align: justify;">Lyginant su prieš daugiau nei metus matytu „Plextool“ įrankiu, ši programinė įranga pasikeitusi nežymiai. Ji teberodo SSD kaupiklio talpą, laisvą vietą, S.M.A.R.T gaires, informuoja ar SSD temperatūra neviršyja kritinės, leidžia pamatuoti spartą... Visgi, kaip ir prieš daugiau nei metus, ne viskas sėkmingai funkcionuoja. Štai pati naujausia „Plextool“ versija kažkodėl nerodo nei PX-256M6S S.M.A.R.T gairių, nei turi žaliai degantį temperatūros indikatorių. Maža to, gauname pranešimą, kad SSD kaupiklyje įdiegtas 1.03 programinis kodas yra pats naujausias, nors „Plextor“ svetainėje jau paruošta 1.07 versija, kurią prieš testavimą įrašėme per DOS terpę. Su kuo tikrai turime sutikti, tai pranešimas, kad PX-256M6S nepalaiko „PlexTurbo“ technologijos, kuri leidžia SSD apspartinimui panaudoti sisteminę operatyviają atmintį. Ši savybė yra įdiegta tik į M6 Pro (M6P) serijos SSD kaupiklius.</p>
<p style="text-align: center;"><a href="http://technews.lt/userfiles/PX256M6Splextool.png"><img style="width: 232px; height: 168px;" src="http://technews.lt/userfiles/PX256M6Splextool.png" alt="" /></a><a href="http://technews.lt/userfiles/PX256M6Splextool(4).png"><img style="width: 232px; height: 168px;" src="http://technews.lt/userfiles/PX256M6Splextool(4).png" alt="" /></a></p>
<p style="text-align: center;"><a href="http://technews.lt/userfiles/PX256M6Splextool(2).png"><img style="width: 232px; height: 168px;" src="http://technews.lt/userfiles/PX256M6Splextool(2).png" alt="" /></a><a href="http://technews.lt/userfiles/plextool1.png"><img style="width: 232px; height: 168px;" src="http://technews.lt/userfiles/plextool1.png" alt="" /></a></p>
<p style="text-align: center;"><a href="http://technews.lt/userfiles/PX256M6Splextool(3).png"><img style="width: 232px; height: 168px;" src="http://technews.lt/userfiles/PX256M6Splextool(3).png" alt="" /></a><a href="http://technews.lt/userfiles/PX256M6Splextool(5).png"><img style="width: 232px; height: 168px;" src="http://technews.lt/userfiles/PX256M6Splextool(5).png" alt="" /></a></p>
<p style="text-align: justify;">
<p><strong>Testavimas </strong></p>
<p style="text-align: justify;">Testavimas buvo atliekamas jungiant M6S prie vieno iš „Gigabyte MA-990XA-UD3“ pagrindinės plokštės SATA III 6 Gb/s lizdų. SATA AHCI tvarkyklės – AMD 1.2.1.331. Norėdami objektyviau įvertinti  SSD spartą, testavimui parinkome ne tik sintetinių, bet ir realesnę SSD spartą atspindinčių testų rinkinį. ATTO, „CrystalDiskMark“ ir „FutureMark PCMark 7“ testai buvo atlikti SSD diskams esant šviežios būsenos, o likusieji testai buvo atlikti kaupikliams perėjus į labiau nusistovėjusią būseną. Ji buvo pasiekta pilnai pripildžius kaupiklius duomenimis ir juos ištrynus esant aktyviai TRIM funkcijai. Testavimo metodika nėra ideali ir atspindi daugmaž tokią situaciją: SSD yra sisteminis diskas (OS užima &lt; 15 % SSD talpos), kuris buvo užpildytas duomenimis (žaidimais, sunkiasvorėmis programomis) ir tuomet nutarta kaupiklį išvalyti. Informacija buvo ištrinta ir palikta tik operacinė sistema. Realaus naudojimosi testai kartojami du kartus ir išvedamas vidurkis. Po kievieno testo kompiuteris perkraunamas, siekiant išvengti bet kokio galimo informacijos įsiminimo (angl. caching).</p>
<ul>
<li><strong>Procesorius:</strong> AMD Phenom II X4 955 BE @4.263GHz (203x21) 1.504v/ CPU NB @ 2.842GHz 1.325v</li>
<li><strong>Pagrindinė plokštė: </strong>Gigabyte GA-990XA-UD3 (F12)</li>
<li><strong>RAM atmintis: </strong>Kingston HyperX Blu DDR3 2x2GB 1600CL9 @1624 CL7-9-7-20-28 1T 1.65v</li>
<li><strong>Vaizdo plokštė: </strong>Sapphire HD 7870 OC Edition (1050/5000 MHz)</li>
<li><strong>Kietasis diskas </strong></li>
<li><strong>WD RE3 </strong>(1 TB / 7200 RPM / SATA II)</li>
<li><strong>SSD kaupikliai: </strong></li>
</ul>
<ol>
<li>Corsair Force LS 240 GB (FW S8FM06.5) read 560 MB/s, 50 000 IOPS / write 535 MB/s, 62 000 IOPS;</li>
<li>Kingston KC300 240 GB (FW 507KC4), read 525 MB/s, 84 000 IOPS / write 500 MB/s, 52 000 IOPS;</li>
<li>OCZ Vector 150 240 GB (FW 1.2), read 550 MB/s, 90 000 IOPS / write 530 MB/s, 95 000 IOPS;</li>
<li>Transcend SSD370 256 GB (FW 20140516); read 570 MB/s, 75 000 IOPS / write 310 MB/s, 75 000 IOPS;</li>
<li>Plextor PX-256M6S (FW 1.7); read 520 MB/s, 90 000 IOPS / write 420 MB/s, 80 000 IOPS.</li>
</ol>
<p>&nbsp;</p>
<p><strong>Rezultatai</strong></p>
<p style="text-align: justify;">„ATTO“ v2.47 – sintetinis testas, naudojantis spūdžius duomenis, kurio pagalba nustatomi visų „SandForce“ valdiklį turinčių SSD linijinė įrašymo/nuskaitymo sparta, o gauti rezultatai panaudojami kaip oficialūs maksimalūs greičiai.</p>
<p style="text-align: center;"><img style="width: 480px; height: 614px;" src="http://technews.lt/userfiles/PX256M6Satto.png" alt="" /></p>
<p style="text-align: justify;">ATTO rodo, kad PX-256M6S net 20 MB/s viršyja gamintojo nurodomą linijinę rašymo spartą, tačiau iki 520 MB/s skaitymo spartos trūksta ~10 MB/s.</p>
<p style="text-align: justify;">„HDTunePro“ v 5.00 - kur kas realesnius linijinius greičius parodantis testas, tikrinantis visą SSD paviršių ir eliminuojantis proveržinę spartą.</p>
<p style="text-align: center;"><img style="width: 520px; height: 457px;" src="http://technews.lt/userfiles/PX256M6Shdtuneproread.png" alt="" /></p>
<p style="text-align: center;"><img src="http://technews.lt/userfiles/PX256M6Shdtuneproread(2).png" alt="" width="517" height="288" /></p>
<p style="text-align: justify;">Pačioje testavimo pradžioje užfiksuota skaitymo spartos minimali reikšmė (172,3 MB/s) nesutrugdo pasiekti antrą pagal dydį vidutinę spartą (beveik 400 MB/s). PX-256M6S pranoksta PX-256M5P Xtreme, nusileisdamas tik ypač stipriam „Transcend SSD370“ SSD kaupikliui.</p>
<p style="text-align: center;"><img style="width: 520px; height: 456px;" src="http://technews.lt/userfiles/PX256M6Shdtuneprowrite.png" alt="" /></p>
<p style="text-align: center;"><img style="width: 518px; height: 288px;" src="http://technews.lt/userfiles/PX256M6Shdtuneprowrite(2).png" alt="" /></p>
<p style="text-align: justify;">Rašant PX-256M6S neišvengia didelės duobės (79,5 MB/s), tačiau kreivė yra pakankamai nuosekli. To neužtenka įsiveržti į lyderiaujančių gretas ir PX-256M6S testą pabaigia aplenkdamas tik SSD370.</p>
<p style="text-align: justify;">„CrystalDiskMark“ (CDM) v 3.0.1c – sintetinis testas, fiksuojantis tiek linijinę, tiek atsitiktinę skaitymo/rašymo spartą. Testavimo įrankis geba dirbti tiek su spūdžiais, tiek ir su ne spūdžiais duomenimis.</p>
<p style="text-align: center;"><img style="width: 517px; height: 288px;" src="http://technews.lt/userfiles/PX256M6SCDM(1).png" alt="" /></p>
<p style="text-align: center;"><img style="width: 517px; height: 288px;" src="http://technews.lt/userfiles/PX256M6SCDM(2).png" alt="" /></p>
<p style="text-align: justify;">Nors būdamas žemesnės klasės valdikliu 88SS9188 gali sėkmingai dirbti tiek su spūdžiais, tiek su nespūdžiais duomenimis. Linijinė skaitymo sparta CDM teste nepasiekia nei gamintojo nustatytų skaičių (520 MB/s), nei PX-M5P Xtreme lygio (508 MB/s). PX-256M6S žengia koja kojon su „OCZ Vector 150“, kuris įgauna pranašumą rašant duomenis. Viršyjęs 420 MB/s PX-256M6S beveik paveja PX-256M5P Xtreme ir lenkia „Corsair Force LS“, „Transcend SSD370“ bei „Kingston KC300“, kuomet pastarasis apdoroja nespūdžius duomenis.</p>
<p style="text-align: center;"><img style="width: 517px; height: 288px;" src="http://technews.lt/userfiles/PX256M6SCDM(3).png" alt="" /></p>
<p style="text-align: center;"><img style="width: 517px; height: 288px;" src="http://technews.lt/userfiles/PX256M6SCDM(4).png" alt="" /></p>
<p style="text-align: justify;">PX-256M6S su daugiau nei 32,5 MB/s yra vienas iš pirmaujančių pagal atsistiktinių 4K blokų skaitymo spartą, tačiau, tradiciškai „Plextor“ SSD kaupikliams, negali prilygti konkurentams pagal linijinę 4K rašymo spartą.</p>
<p style="text-align: center;"><img style="width: 517px; height: 288px;" src="http://technews.lt/userfiles/PX256M6SCDM(5).png" alt="" /></p>
<p style="text-align: center;"><img style="width: 517px; height: 288px;" src="http://technews.lt/userfiles/PX256M6SCDM(6).png" alt="" /></p>
<p style="text-align: justify;">Padidinus užklausų skaičių PX-256M6S nė vienu iš dviejų atvejų nepagauna PX-256M5P Xtreme, tačiau skaitant gali būti priskirtas prie lyderių. Rašant duomenis nukrenta iki SSD370 ir KC300 lygio.</p>
<p style="text-align: justify;">Sekantis testas leidžia susidaryti vaizdą, kaip veikia ypač svarbi TRIM funkcija, atstatanti SSD kaupiklio spartą po jo užpildymo. Visi SSD kaupikliai pilnai užpildomi informacija ir ji ištrinama esant aktyviai TRIM funkcijai. Testuojama tik įrašymo sparta, nes skaitymo sparta po disko užpildymo ir ištrynimo lieka nepakitusi.</p>
<p style="text-align: center;"><img style="width: 517px; height: 288px;" src="http://technews.lt/userfiles/PX256M6SCDMTRIM(1).png" alt="" /></p>
<p style="text-align: center;"><img style="width: 517px; height: 288px;" src="http://technews.lt/userfiles/PX256M6SCDMTRIM(2).png" alt="" /></p>
<p style="text-align: center;"><img style="width: 517px; height: 288px;" src="http://technews.lt/userfiles/PX256M6SCDMTRIM(3).png" alt="" /></p>
<p style="text-align: justify;">Kiek žymiau (~9 MB/s) sumažėjęs greitis paskutiniame teste nesutrugdo pareikšti, kad TRIM funkcionuoja be priekaištų.</p>
<p style="text-align: justify;">„Futuremark PCMark 7“ – daugiau realią SSD spartą reprezentuojantis įrankis, parodantis ne tik bendrą informacijos kaupiklio spartą, bet ir jo spartą (MB/s) tam tikrose užduotyse. Disko kreipties komandos vykdomos ne ištisiniu, bet kartkartėmis nutrūkstančiu srautu, dėl vis „išlendančio“ duomenų apdorojimo.</p>
<p style="text-align: center;"><img style="width: 517px; height: 288px;" src="http://technews.lt/userfiles/PX256M6Spcmark7.png" alt="" /></p>
<p style="text-align: center;"><img style="width: 517px; height: 288px;" src="http://technews.lt/userfiles/PX256M6Spcmark7(2).png" alt="" /></p>
<p style="text-align: center;"><img style="width: 517px; height: 288px;" src="http://technews.lt/userfiles/PX256M6Spcmark7(3).png" alt="" /></p>
<p style="text-align: center;"><img style="width: 517px; height: 288px;" src="http://technews.lt/userfiles/PX256M6Spcmark7(4).png" alt="" /></p>
<p style="text-align: center;"><img style="width: 517px; height: 288px;" src="http://technews.lt/userfiles/PX256M6Spcmark7(5).png" alt="" /></p>
<p style="text-align: center;"><img style="width: 517px; height: 288px;" src="http://technews.lt/userfiles/PX256M6Spcmark7(6).png" alt="" /></p>
<p style="text-align: center;"><img style="width: 517px; height: 288px;" src="http://technews.lt/userfiles/PX256M6Spcmark7(7).png" alt="" /></p>
<p style="text-align: center;"><img style="width: 517px; height: 288px;" src="http://technews.lt/userfiles/PX256M6Spcmark7(8).png" alt="" /></p>
<p style="text-align: justify;">Tarp visų 240 - 256 GB talpos SSD kaupiklių PX-256M6S surenka didžiausią skaičių taškų - 5444, į antrą vietą nustumdamas PX-256M5 Xtreme, o į trečiąją „Vector 150“. Sėkmės formulė - dižiausias pralaidumas (63,17 MB/s) „starting applications“ sub-teste.</p>
<p style="text-align: justify;">Toliau pasižiūrėsime, kaip abiems kaupikliams sekasi susitvarkyti su kasdieninėmis užduotimis. Pasirinkome 8,16 GB talpos papkę, talpinančią beveik 1300 ivairaus dydžio failų (1 KB – 250 MB) ir praskenavome ją su „Bitdefender Total Security 2011“ antivirusine programa. Vėliau tas pats skirsnis, pasitelkus į pagalbą „Microsoft RichCopy“ kopijavimo įrankį, buvo iškeltas iš vienos direktorijos į kitą, arba tiesiog dubliuojamas. 3.47 GB ISO failo kopijavimas vyko įprastiniu būdu.</p>
<p style="text-align: center;"><img style="width: 517px; height: 288px;" src="http://technews.lt/userfiles/PX256M6SRW(1).png" alt="" /></p>
<p style="text-align: center;"><img style="width: 517px; height: 288px;" src="http://technews.lt/userfiles/PX256M6SRW(2).png" alt="" /></p>
<p style="text-align: center;"><img style="width: 517px; height: 288px;" src="http://technews.lt/userfiles/PX256M6SRW(3)(1).png" alt="" /></p>
<p style="text-align: justify;">PX-256M6S rodo labai neprastą spartą tiek kopijuojant ISO failą, tiek didesnį aplanką, sudarytą iš įvairaus dydžio failų, tačiau užkliūna virš keturių minučių trukęs skenavimas. Net papildomu trečiu bandymu vistiek buvo sugaišta daugiau nei keturios minutės. Į sistemą grąžinome SSD370, kuris taip pat užfiksavo keturias minutes viršyjantį laiką, nors ankstesnis laikas tebuvo 3:40. Pasikeitusių rezultatų priežastis mums nėra žinoma, todėl nerekomenduojame blogiausio PX-256M6S laiko laikyti grynu pinigu.</p>
<p style="text-align: justify;">Itin dažna namų kompiuteriuose naudojama užduotis – išarchyvavimas, todėl šiai užduočiai parinkome 8,66 GB sveriantį archyvą, kuriame tilpo beveik 5000 failų ( dydis 1 KB – 350 MB). Nepamiršome ir archyvavimo užduoties. SSD kaupikliai turėjo sukurti 391 MB archyvą.</p>
<p style="text-align: center;"><img style="width: 517px; height: 288px;" src="http://technews.lt/userfiles/PX256M6SRW(4).png" alt="" /></p>
<p style="text-align: center;"><img style="width: 517px; height: 288px;" src="http://technews.lt/userfiles/PX256M6SRW(5).png" alt="" /></p>
<p style="text-align: justify;">Išarchyvuojant 8,66 GB archyvą M6S šeimos atstovas pastebimai nusileidžia buvusiam „Plextor“ flagmanui ir be lėtojo WD mechaninio disko sugeba nežymiai (dviem sekundėmis) nurungti tik „Transcend SSD370“.</p>
<p style="text-align: justify;">„Dragon Age 2“ bei „Crysis 2“ žaidimų diegimas, atnaujinimas, krovimas.</p>
<p style="text-align: center;"><img style="width: 517px; height: 288px;" src="http://technews.lt/userfiles/PX256M6SRW(6).png" alt="" /></p>
<p style="text-align: center;"><img style="width: 517px; height: 288px;" src="http://technews.lt/userfiles/PX256M6SRW(7).png" alt="" /></p>
<p style="text-align: center;"><img style="width: 517px; height: 288px;" src="http://technews.lt/userfiles/PX256M6SRW(8).png" alt="" /></p>
<p style="text-align: center;"><img style="width: 517px; height: 288px;" src="http://technews.lt/userfiles/PX256M6SRW(9)png.png" alt="" /></p>
<p style="text-align: justify;">Čia M6S pozicijos nėra pastovios: diegiant „Dragon Age 2“ M6S užtrunka ilgiausiai, bet atsigauna deigiant „Crysis 2“, kuomet sugeba aplenkti „Corsair Force LS“ ir „Kingston KC300“, tačiau netikėtai nusileidžia „Transcend SSD370“. Atnaujinant pastarąjį žaidimą M6S atsiduria kažkur viduryje, bet trečią kartą iš eilės nusileidžia M5P Xtreme.</p>
<p style="text-align: center;"><img style="width: 517px; height: 389px;" src="http://technews.lt/userfiles/PX256M6Siometerread.png" alt="" /></p>
<p style="text-align: justify;">Startas skaitant su beveik 8000 IOPS leidžia PX-256M6S pasisavinti pirmąją vietą iš PX-M5P Xtreme, bet netrukus ji prarandama. PX-M5P Xtreme savo sąlygas aiškiai pradeda diktuoti vos tik pasiekus QD3, galiausiai susikraudamas ~8000 IOPS pranašumą.</p>
<p style="text-align: center;"><img style="width: 518px; height: 389px;" src="http://technews.lt/userfiles/PX256M6Siometerwrite.png" alt="" /></p>
<p style="text-align: justify;">Pradžia rašant nėra daug žadanti. PX-256M6S parodo beveik identišką rezultatą PX-M5P Xtreme, kai užklausų skaičius lygus vienam, dviem ir keturiem, kitais atvejais Pro modeliui išlaikant 1500 – 4000 IOPS atotrūkį. Nė vienas iš „Plextor“ negali prilygti ne tik kad lyderiui „OCZ Vector 150“, bet ir ant popieriaus silpniau atrodančiam „Transcend SSD370“.</p>
<p style="text-align: center;"><img style="width: 517px; height: 389px;" src="http://technews.lt/userfiles/PX256M6Siometermixed.png" alt="" /></p>
<p style="text-align: justify;">Didesnė skaitymo, lyginant su rašymu, apkrovos dalis išveda abu „Plextor“ SSD kaupiklius į lyderių pozicijas. Lyderiavimas prasideda nuo mažiausių QD reikšmių, nežymiai (200 – 500 IOPS) PX-256M6S pirmaujant tiek prieš „Transcend SSD370“, tiek prieš PX-256M5P Xtreme. Didinant QD pastarasis susigrąžina lyderio poziciją, bet prieš M6S niekad neišvysto didesnį nei 1500 IOPS atotrūkį.</p>
<p style="text-align: center;"><img style="width: 517px; height: 288px;" src="http://technews.lt/userfiles/PX256M6Savglatency.png" alt="" /></p>
<p style="text-align: justify;">„Plextor“ SSD kaupikliai yra nenuginčyjami lyderiai matuojant vidutinį skaitymo gaišties laiką: M6S parodo geriausią laiką (0,124 ms), o M5P Xtreme (0,128 ms) rikiuojas iškart už nugaros. Užfiksuota vidutinė rašymo gaištis nepatenka tarp lyderių, kuriais išlieka „OCZ“ ir „Transcend“ atstovai, bet yra pakankamai konkurencinga.</p>
<p style="text-align: center;"><img style="width: 517px; height: 288px;" src="http://technews.lt/userfiles/PX256M6Smaxlatency.png" alt="" /></p>
<p style="text-align: justify;">Nepakliūdamas tarp geriuasių užfiksuotų rezultatų PX-256M6S  įveikia PX-256M5P Xtreme matuojant maksimalų rašymo gaišties laiką, tačiau užfiksuoja blogiausią vėlinimą skaitant (17, 58 ms). Tai yra daugiau nei du kartus prastesnis rezultatas nei tai, ką parodė prieš tai blogiausio rezultato savininkas „Kingston KC300“.</p>
<p>&nbsp;</p>
<p><strong>Išvados</strong></p>
<p style="text-align: justify;">Tai yra jau trečias kartas kuomet stebime, kaip naujai pristatytiems SSD kaupikliams sekasi pasirodyti prieš senukus. Reikia pripažinti, kad PX-256M6S gavo vieną sunkiausių užduočių, nors ir netiesioginę. „Transcend SSD370“ turėjo pašalinti morališkai pasenusį SF-2281 atstovą SSD720, geriausias „Vector“ savybes paveldėjęs „Vector 150“ pagerinti „OCZ“ padėtį, o PX-256M6S, kuris „Plextor“ pozicionuojamas kaip vidutinės klasės produktas ir nėra skirtas tiesiogiai pakeisti buvusį flagmaną, iš mūsų gavo užduotį pasirodyti prieš PX-M5P Xtreme.</p>
<p style="text-align: justify;">Kaip parodė sintetika, PX-256M6S išvystomi maksimalūs linijiniai greičiai yra labai panašūs į praėjusios kartos „Plextor“ flagmano: šiek tiek nusileidžiama skaitant duomenis, bet rašymo ir 4K blokų skaitymo sparta prilygsta PX-M5P Xtreme. Nepaisant to, kad M6S taip ir nesugebėjo nė viename iš sintetinių testų pasiekti gamintojo nurodomų 520 MB/s, būtent skaitymas yra stiprioji M6S pusė. Rašymo sparta – solidi, bet „Vector 150“ gana aiškiai ima viršų.</p>
<p style="text-align: justify;">PX-256M6S seka PX-M5P Xtreme pėdomis ir yra itin stiprus matuojant IOPS skaitymo spartą. Naujasis „Plextor“ produktas priverčiamas nusileisti konkurentų neturinčiam PX-M5P Xtreme tik viršyjus QD4, o prie mažiausios užklausų vertės net turi šiokią tokią persvarą. Gauti IOPS rezultatai rašant nustumia abu „Plextor“ SSD kaupiklius į dugną, paliekant galimybę varžytis tik su „Corsair Force LS“. Pritaikius kombinuotą apkrovą tiek PX-256M6S, tiek PX-M5P Xtreme vėl šauna į diagramų viršų, pastarajam modeliui išlaikant nedidelę persvarą prieš jaunesnį brolį, o šiam prieš „Transcend SSD370“.</p>
<p style="text-align: justify;">„Plextor PX-256M6S“ užfiksuotos vidutinės vėlinimo reikšmės tiek skaitant, tiek rašant yra kone identiškos tam, ką prieš gerus metus parodė PX-M5P Xtreme. Tai leidžia abiems kaupiliams nesunkiai išlaikyti lyderių pozicijas skaitant duomenis, bet maksimalūs gaišties laikai PX-256M6S atveju nėra pavyzdingi. Blogiausias rezultatas rašant vis dar priklauso „Kingston KC300“, tačiau skaitymo metu užfiksuotos daugiau nei 17 ms PX-256M6S priverčia atsidurti blogiausioje pozicijoje tarp visų 240-256 GB SSD kaupiklių.</p>
<p style="text-align: justify;">Ne pati patogiausia padėtis atitenka ir įvertinus pasirodymą praktinio naudojimo užduotyse. Iš esmės PX-256M6S nepaliečia PX-M5P Xtreme, o 10 eurų brangesnis „OCZ Vector 150“ pabėga toli į priekį. Tai išlaikytų visišką dėsningumą tarp kainos ir spartos, jei PX-256M6S neįsigudrintų nusileisti gerokai pigesniam „Trancsend SSD370“, kuris netikėtai ima viršų diegiant abu pasirinktus žaidimus. Įdomiausia tai, kad PX-256M6S pasirodė stipriau ten, kur to tikėjomės mažiausiai: kopijuojant ir išskleidžiant failus – užduotyse, kurios pirmiausiai reikalauja rašymo pajėgumų.</p>
<p style="text-align: justify;">Kaip tikrai kokybišką produkciją gaminančios ir griežtą patikros kontrolę vykdančios kompanijos vardą užsitikrinusią „Plextor“ galima laikyti ir nepailstančia kompanija tobulinant savo išleistus produktus. Ne taip jau ir seniai rinkoje pasirodęs PX-256M6S iki dabar gavo mažiausiai keturis programinio kodo atnaujinimus – tiek, kiek kartais SSD kaupiklis nesulaukia per visą savo gyvavimo laikotarpį. Tai gali reikšti, kad „Plextor“ nėra patenkinta M6S sparta ar vis randa kito tipo klaidų, tačiau akivaizdu, kad kompanija rūpinasi savo produkcija ir tuo pačiu vartotojais. Tvarkyklių ar programinio kodo vystymas yra vienas svarbiausių raktų į sėkmę net ir tada, kai pasirinkta žemesnio kalibro aparatinė įranga. Taip, kalbame apie keturių kanalų „Marvell“ valdiklį, kuris kartu su <a href="http://www.skytech.lt/px256m6s-plextor-ssd-256gb-sata-iii-transfer-520mbs-p-204629.html"><em>150 eurų</em></a> siekiančia kaina pastato PX-256M6S į ne pačią dėkingiausią situaciją. Nepaisant to, PX-256M6S yra pakankamai pajėgus ir neiškrenta iš bendro konteksto. „Plextor“ kompanijos ypač griežta kokybės kontrolė su pademonstruotu vidutinio kalibro greičiu dera tikrai neblogai, bet ta pati sparta ir patikimas vardas su šiek tiek patrauklesnė kaina derėtų kur kas geriau.</p>
<p style="text-align: center;"><img style="width: 200px; height: 200px;" src="http://technews.lt/userfiles/technews%281%29_vectorized.png" alt="" /></p>
